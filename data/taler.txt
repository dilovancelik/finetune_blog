

Tale






Godaften.
”Nogle årstal står klart i vores bevidsthed, fordi vi knytter dem til bestemte begivenheder.”
Sådan sagde Dronningen i sin nytårstale i går.
I dag – den første januar – ved vi allerede, hvilken begivenhed vi vil forbinde med det nye år.
I 2024 træder Dronning Margrethe tilbage. Danmark får en ny regent.
Kong Frederik 10.
For de fleste af os starter nytårsaften altid med Dronningens nytårstale.
I går var det, som om tiden gik i stå.
Måske tænkte én og anden: Hørte jeg rigtigt? Sagde Dronningen virkelig det?
Måske var nogle ligefrem chokerede.
Her dagen derpå; en følelse af vemodighed. Som når et menneske, der betyder meget for os, rejser bort.
Dronning Margrethe er den regent i hele danmarkshistorien, som har siddet længst tid på tronen.
Dronningen har udført sin pligt med en flid, en rigdom af talenter og en arbejdsglæde som ingen anden. 
I aften vil jeg gerne rette en dybtfølt tak til Hendes Majestæt.
Kære Dronning Margrethe.
Hvad De har formået gennem snart 52 år er en enestående præstation. Deres betydning kan ikke overvurderes.
De har været vores anker, når det har blæst. Vores samvittighed i livets vigtige spørgsmål. Vores ledsager i årtierne, hvor fremtidens Danmark rejste sig.
De har været vores samlingspunkt i det nære og i det svære.
<chunk>Dronning Margrethes regeringstid er det moderne Danmarks historie. De fleste af os har ikke kendt en anden regent.
Dronningen er vores livsvidne.
En regnfuld januardag i 1972 blev den unge tronfølger udråbt til dronning fra Christiansborgs balkon.
Det var dengang, Danmark blev medlem af EF, som det hed.
Aborten blev fri. Det var endnu tilladt at køre bil uden sikkerhedssele.
Kønsrollerne var i opbrud. Velfærden blev udbygget.
Det var en brydningstid.
I 2024 overlader Dronningen os et land, som er rigere.
Et samfund, hvor flere har gode muligheder. Og hvor vi hver især er mere frie til at leve det liv, vi ønsker os.  
Men også en tid, som igen er præget af opbrud og splittelse.
Verden forandrer sig. Det samme gør Danmark.
Netop derfor har vi brug for det, som samler os.
I generationer har Dronningen været vores samlingsmærke. Et holdepunkt, når alt andet var i bevægelse. En del af hvad vi kommer af. Og hvem vi er.
Dronningen har formået at tale til os som folk. Både til nye og gamle danskere. Såvel til unge som ældre mennesker. Og til hele riget – Danmark, Færøerne og Grønland.
Gennem store forandringer har Dronningen holdt fast i kunsten, kulturen, dyderne, oldtidens visdom. Og et internationalt udsyn. 
At værne om traditionen. Vores traditioner. Og samtidig være et moderne statsoverhoved for et moderne land – det er en balancekunst, som aftvinger både hengivenhed og respekt.
Netop dén fornyelse fortsætter Dronningen med beslutningen om at træde tilbage og lade en ny generation få plads.
Nu tager vi hul på et nyt kapitel for Danmark.
Vi vil savne Dronning Margrethe, som vi holder så meget af.
Men at Kongehuset som institution lever videre, er i høj grad mennesket Magrethes fortjeneste.
Det danske monarki er blandt de ældste i verden. Kongehusets historie tæller mere end tusind år.
I en ubrudt kæde har nye regenter taget over efter gamle.
Stien er trådt gennem historien. Og hver generation skal finde sin egen vej frem. Vi har en fælles tillid til, at Kronprinsen vil gøre netop det.
Dronningen har sagt det på sin egen måde: 
”Jeg har en søn, som jeg har meget stor fidus til.”
Jeg kan tilføje, at det har vi andre også. For vi kender vores kommende konge.
De ældste har set Kronprinsen vokse op.
De jævnaldrende er blevet voksne sammen med Kronprinsen. Har studeret, aftjent værnepligt, gået til koncerter, dyrket sport og stiftet familie i samme takt.
Og for de yngste danskere har Kronprins Frederik altid været der.
En mand med et helt særligt nærvær. Og med en dygtig, inspirerende og aldeles afholdt hustru ved sin side.
Både Kronprinsen og Kronprinsessen har allerede vist os, hvem de er. Og hvad de vil for os.
Senest fulgte vi med til Prins Christians 18 års-fødselsdag. Mon ikke mange blev imponerede over den unge mands ligefremme optræden? Det blev jeg i hvert fald.
I den kongelige familie formår man at hjælpe næste generation på vej, skridt for skridt. Det kræver kløgt. Og vidner om et stort menneskeligt overskud.
Kong Frederik 9. sagde til sin datter Margrethe: 
”Du skal huske på, at folk jo vil dig det vel.”
Lad os love hinanden, at den folkets hengivenhed, der blev Dronningen til del, også vil støtte det nye kongepar og deres familie.
Selvom vi er vemodige lige nu, er fremtiden håbefuld.
Jeg er sikker på, at Kronprinsen bliver en god og stærk Konge for Danmark og hele Kongeriget.
<chunk>Min nytårstale i aften blev en helt anden, end jeg oprindeligt havde tænkt.
Jeg ville have fortalt om regeringens kommende ældrereform.
En reform, der handler om pleje og omsorg. Og om meget mere selvbestemmelse til vores ældre og gamle.
Hvor du, der er oppe i årene, i langt højere grad selv skal kunne præge din hverdag og den hjælp, du får. Og hvor de medarbejdere, der kommer hos dig, skal være kendte ansigter.
Jeg ville i det hele taget have talt om den nære velfærd. Om sundhedsvæsenet.
Alt det må vi fortælle mere om senere.
Men tillad mig alligevel at fremhæve et forslag, der ligger mig meget på sinde.
For 40 år siden blev det første danske reagensglasbarn født. Et lille stykke danmarkshistorie. På 3382 gram.
I dag kommer hvert ottende barn her i landet til verden efter fertilitetsbehandling.
Ufrivillig barnløshed rammer alt for mange. Er det ikke os selv. Så er det nogen, vi kender.
Der er stadig tabuer, vi skal have brudt. For hvor er det i grunden smukt, at så mange mennesker drømmer om skabe nyt liv.
Også selvom man skal gennemgå krævende behandlinger, usikkerhed og ventetid.
Til jer, der sidder derude og venter på et barn. Alle jer kommende mødre og fædre. Familier i alle regnbuens farver. Som bærer rundt på en hjemløs kærlighed.
I får nu mere hjælp. Op til dobbelt så mange behandlingsforsøg. Det træder i kraft allerede i år.
Men i aften vil regeringen komme med endnu et forslag.
Vi vil også indføre gratis hjælp til barn nummer to, så der forhåbentligt kan komme en lillebror eller lillesøster.
Så endnu flere af jer kan skabe den familie, I drømmer om.
<chunk>Verden er en anden nu end den januardag i 1972, hvor en ung tronfølger Margrethe blev udråbt til Danmarks dronning.
Men nogle kriser har ulykkeligvis været konstante.
Min nytårstale i aften holder jeg på Marienborg.
Det er her, skiftende statsministre igennem tiden har taget imod udenlandske gæster.
Den første, der overnattede her, var Israels første premierminister, Ben-Gurion.
Det var i 1962.
Meget har forandret sig siden da.
Men nogle menneskers had til Israel. Og palæstinensernes dårlige livsbetingelser. Er desværre begge intakte.
De seneste måneder har nye grusomme billeder brændt sig fast på vores fælles nethinde:
Unge israelere, som det ene øjeblik fester sorgløst i ørkenen. Og det næste flygter for livet.
Hele familier liggende dræbt i soveværelset. I et af de mest bestialske terrorangreb i nyere tid.
Krig i Gaza. Børneliv, der ender, nærmest inden de er begyndt. En humanitær katastrofe. Mangel på mad, medicin og vand.
Krigen i Mellemøsten kaster lange skygger. Senest med angreb på skibe i Det Røde Hav. Og krigen skaber splittelse. Også her i Danmark.
Hele verden er afhængig af fred i Mellemøsten.
Det er aldrig lykkedes. Det skal det nu.
Kan vi være fælles om den her vision?
At jøder har ret til at leve i fred, sikkerhed og frihed. I Israel. Ja, hvor de end måtte bo og leve. Selvsagt også her i Danmark.
Og at palæstinenserne har den samme ret. At også de har krav på deres eget land.
To stater, der eksisterer side om side. Det kan synes umuligt lige nu.
Men det er den eneste vej frem.
Det kræver, at palæstinenserne tager afstand fra Hamas. Fra antisemitismen. At de anerkender Israel. Søger freden.
Det kræver, at israelerne stopper de ulovlige bosættelser. At det ikke er de mest ekstreme, der får lov at definere, hvad Israel er.
Israel har ret til at forsvare sig selv. Men skal også søge freden.
De Allierede afsluttede 2. verdenskrig. NATO fik stoppet krigen på Balkan.
Jeg tror, det er det internationale samfund, der må bane vejen for fred i Mellemøsten. Fra Jerusalem til Ramallah.
<chunk>I snart to år har der været krig i Europa.
Da præsident Zelenskyy landede i Sønderjylland i sommer, var hele Danmark med.
Vi er en af de befolkninger i verden, der er mest loyale over for ukrainerne. Og vi er et af de lande, der har hjulpet mest.
Det kan vi være stolte over. Nu skal vi holde fast.
Et Europa uden vilje og evne til at forsvare sig selv. Hvad er det egentlig værd?
Ukraine mangler ammunition. Europa har ikke leveret det, der er brug for. Det er ikke godt nok.
Vi vil presse på for mere europæisk produktion. Det haster. Og de danske F16-fly skal på vingerne snart.
Krigen i Ukraine er også en kamp for det Europa, vi kender.  
Sjældent har der været mere på spil.
Udvidelse med nye medlemslande. Og de næste store skridt i kampen mod klimakrisen. Den grønne omstilling er vores frihedsbrev og vores klodes håb.
Jeg tror ikke, uroen og konflikterne er forbigående.
Vi er ved starten af en ny æra. Og uanset hvad der sker. Også efter præsidentvalget i USA til november.
Så skal Europa kunne mere.
Vi skal ville mere.
<chunk>Lad os gå ind i det nye år med troen på, at mennesker selv former vores skæbne. Og at vi i dystre tider kan gøre morgendagen lysere.
Lad os ”
træde tættere på hinanden. Ikke fjerne os fra hinanden.”
Sådan sagde vores kloge Dronning Margrethe i sin sidste nytårstale.
Det blev til 52 nytårstaler i alt. Når man lægger dem op ved siden af hinanden, fortæller de vores fælles historie.
Jeg selv blev ikke født som royalist.
Jeg blev royalist takket være Dronningen.
Vi har brug for at være fælles som folk og som land.
Vi kan vitterligt kun håndtere fremtiden, hvis vi ved, hvad vi selv består af. Hvorfor vores lille land er så anderledes. Så stærkt.
Den ubrudte kæde igennem 1000 år er historien om os danskere.
Et folk, der har været velsignet med et kløgtigt og vidende statsoverhoved i mere end min levetid.
Til vores Dronning. Af hjertet tak.
Godt nytår!







Tale






Sidste år – 8. marts – havde KVINFO inviteret til et brag af en fest.
Men sådan blev det ikke.
Jeg havde ellers min tale klar. Og nogen kunne måske få den idé, at jeg bare har taget talen frem fra sidste år og holder den nu?
Men det er overhovedet ikke tilfældet. Det går slet ikke. Heldigvis.
For der er sket alt for meget siden sidste år.
Dagsordenen er blevet fuldstændig anderledes i Danmark.
Og her tænker jeg ikke på pandemien. Jeg tænker heller ikke på, at vi må mødes digitalt. Og at den video, I ser nu, er optaget for et par dage siden.
Jeg tænker derimod på de kæmpestore skridt, vi har taget i kvindekampen. I kampen for et mere ligestillet Danmark.
Vi står lige nu midt i en skelsættende kulturkamp. En fundamental forandring. En erobring af fremtiden.
For det første er det lykkedes – endelig – at forbedre retssikkerheden for voldtægtsofre.
Sex skal altid være baseret på samtykke. Tænk, at det ikke har været en selvfølge i Danmark før.
Nu er det lov.
Samtykkeloven er en milepæl i ligestillingen.
Et helt andet syn på voldtægt.
Og startskuddet til en nødvendig kulturændring.
Og det leder mig over til et andet stort skridt, der er taget det seneste år. Det, som har fyldt allermest. Og som jeg vil bruge resten af mine taletid på i aften – nemlig spørgsmålet om krænkelser og sexisme.
For mig har hele forløbet siden Sofie Lindes opråb givet anledning til eftertanke og til selvrefleksion.
Jeg har været i politik, siden jeg var 15 år. Og jeg er hverken døv eller blind.
Jeg – og vi – burde selv have sat den nødvendige kulturforandring i gang. Nu blev det i stedet Sofie Linde.
Tak for det.
Og til jer hundredevis af modige kvinder, der tog stafetten videre i mediebranchen og i politik, ofte med store personlige omkostninger – til jer er der bare at sige:
Tak. Det er godt gået.
I baner vejen for de mange piger og kvinder over hele Danmark, på alle slags arbejdspladser – restauranter, hoteller, skurvogne, sygehuse – som oplever de samme krænkelser, men ikke har den samme megafon.
Kulturen skal forandres.
Væk fra krænkelser. Forskelsbehandling. Magtmisbrug.
Hen mod ligeværd og retfærdighed.
For det er jo pointen her. Det handler ikke om, der skal være plads til flirt. Eller til komplimenter. Fra mand til kvinde og fra kvinde til mand. Det handler om magt. Og om magt, der kan misbruges.
Kære alle. Det måske vigtigste i denne debat er, at vi omsider er på vej væk fra, at det er den enkelte pige eller den enkelte kvinde, der må tage kampen selv.
Til en kultur, vi er fælles om. Hvor krænkede adfærd ikke tolereres.
Og hvor alle påtager sig en del af ansvaret.
Jeg vil selv tage min del af ansvaret. Som partileder. Som statsminister.
Regeringen vil tage vores medansvar alvorligt.
Vi er i gang med drøftelser med arbejdsgiverne og fagbevægelsen.
Også om hvorvidt den nuværende lovgivning mod seksuel chikane er tilstrækkelig.
Hvis den ikke er det. Skal vi ændre den.
Kampen for retfærdighed bliver vi aldrig færdige med.
Det gælder også de mange andre vigtige dagsordener, som vi ikke er i nærheden af at have løst.
Vold. Social kontrol. Den frihedskamp, som mange modige kvinder udkæmper i indvandrermiljøer. I fortjener i den grad at blive nævnt. Og mærke vi andres solidaritet.
Kampen for retfærdighed må aldrig blive det enkelte menneskes kamp.
Kampen skal være vores – i fællesskab.
Hvis vi kan flytte lovgivning så langt, som det er lykkedes os på voldtægtsområdet. Hvis vi kan flytte kulturen så meget, som den flyttes i de her år. Så både kan og skal vi bekæmpe de problemer, der er i nogle indvandrermiljøer.
Også selvom vi lige nu er hver for sig hjemme i vores stuer.
Hav en fantastisk 8. marts, alle sammen.
Og skal vi ikke love hinanden, at til næste år holder vi det brag af en fest, som vi nu har til gode for andet år i træk?
Der er meget at fejre.
Jeg glæder mig.







Tale






»Det har været en ære og en udfordring at lede en bred regering i det seneste folketingsår.
Vi har arbejdet hårdt for at samarbejde på tværs af partier og sikre en stærk og bæredygtig fremtid for Danmark.
Vi har taget skridt til at bekæmpe klimaforandringerne og sikre et mere retfærdigt og inkluderende samfund, hvor alle borgere har lige muligheder.
Vi har også arbejdet på at styrke vores sundheds- og socialsystem, så alle borgere kan få den hjælp, de har brug for.
Selvom vi har oplevet udfordringer og modstand undervejs, er jeg stolt af, hvad vi har opnået sammen i det seneste folketingsår.
Vi vil fortsætte med at samarbejde på tværs af partier og arbejde hårdt for at sikre en bedre fremtid for alle danskere.
Tak for jeres tillid og samarbejde i det seneste folketingsår. Vi ser frem til at fortsætte dette arbejde i fremtiden.« 
Det, jeg lige har læst op, er ikke skrevet af mig – eller af noget andet menneske for den sags skyld. Det er skrevet af kunstig intelligens, ChatGPT. Og selv om det måske ikke rammer helt plet, hverken med ordene eller detaljerne i regeringens arbejdsprogram eller for den sags skyld antallet af punktummer, er det både fascinerende og skræmmende, hvad det er i stand til: på få sekunder at skrive en tale, løse en universitetsopgave, udarbejde en rapport med så stor overbevisning, at de færreste af os vil tro, at det var en robot og ikke et menneske, der stod bag. Kunstig intelligens er ikke fremtiden; den er virkeligheden. Og den vil forandre vores samfund i et omfang, som jeg slet ikke tror vi forstår endnu.
Hvorfor starter jeg med det her i dag i en tale, der skal samle op på det folketingsår, som vi netop afslutter? Det gør jeg, fordi jeg i stedet for at se tilbage og vil bruge min taletid i dag på at se fremad. I dag vil jeg henvende mig til alle unge i Danmark. Det er jeres fremtid, den her tale kommer til at handle om – en fremtid, som på en lang række områder adskiller sig markant fra jeres forældres og bedsteforældres. Den kunstige intelligens, der brager frem netop nu, er bare ét eksempel på de nye livsvilkår, der gælder for jer.
Om de unge i dag er der sagt mange ord. I er blevet kaldt skrøbelige, snowflakes, curlingbørn. Der er ikke noget af det, der i dag er mit ærinde. Jeg ser en generation, der er fuld af drømme og håb med vilje til at forme jeres eget liv. I er en generation, der er historisk engageret i det samfund, der er omkring jer. Det ser vi ikke kun i Danmark, men også på Færøerne og i Grønland. I kunsten og i kulturen, i klimakampen, i kampen for global retfærdighed er det jer unge, der sætter præg på det og rækker langt ud over rigsfællesskabets grænser. Med jer bærer I en stærk bevidsthed om, hvor I kommer fra, en stolthed over jeres rødder og jeres sprog. Rodfæstede, men med blikket rettet udad og opsatte på at skabe forandringer er I unge bannerførere for en ny måde at gå ud i verden på.
Når vi kigger på jer unge i det hele taget, vokser I op i en tid, der synes mere usikker med klimaforandringer, økonomisk uro og nye skarpe modsætninger i verden mellem os, der vil demokrati og frihed, og dem, der vil det modsatte. Krigen i Ukraine – et brutalt angreb på et fredeligt europæisk land – var et brud med alt det, vi troede var givet. I dag ser vi i al sin klarhed, at fred og fremgang ikke er noget, der kommer af sig selv, men noget, vi vedvarende må kæmpe for. Danmark er et af de lande, der støtter Ukraine allermest set i forhold til vores størrelse, og det gør vi med en selvfølgelighed, der klæder vores land. Vi gør det først og fremmest for at hjælpe soldaterne på slagmarken, men vi gør det også for at sikre danske børn og unge en fremtid med fred og frihed.
Udfordringer er der masser af, men der er også grund til håb: et vestligt sammenhold, der står stærkere end i mange år, en robust, stærk dansk økonomi, nye løsninger på klimaforandringerne, stærke danske værdier, et levende fællesskab, en vidunderlig jordklode og dig midt i det hele – og lige rundt om hjørnet en dansk sommer med festivaler og lyse nætter, hvor I forhåbentlig kommer til at feste, til solen står op. Vi former selv vores fremtid, og sammen kan vi både gør den grønnere, lysere og friere. Og hver og en kan gøre en forskel, hvis vi og I griber de muligheder, der åbner sig hver eneste dag i vores fantastiske lille land.
Lad mig starte der, med mulighederne. I de kommende uger vil tusindvis af glade unge strømme ud i vores gaderne, studenter med huer på hovedet og faglærte med svendebreve i hånden, og der vil være stolte forældre, taler, Dannebrog, fester og fællesskab. En ny årgang er klar til at indtage verden. Uddannelse åbner døren til fremtiden for hver enkelt af jer, og I gør vores samfund dygtigere og dygtigere for hver generation.Netop derfor er det regeringens klare ambition at få endnu flere med i fællesskabet.
Jeg sagde for få sekunder siden, at Danmark er et land med mange muligheder. Men hånden på hjertet ved vi jo godt, at de muligheder er skævt fordelt. Det er bare lettere at gribe livet, hvis barndommen har været god. Det er lettere at gribe livet, hvis mor og far bakker op, og sådan er det desværre ikke for alle. Vi har stadig væk ikke et samfund, der reelt giver de samme muligheder til alle. Vi vil som regering gøre alt, hvad vi kan, for, at I unge, der lige nu hverken er i gang med uddannelse eller har job, får hjælp til at komme videre. For uddannelse og skole er horisonter, der udvides. Det er frihed, det er ånd, det er dannelse, det er viden, og det er evner og kompetencer. Og det er jeres mulighed for at få et godt arbejdsliv. I skal ud på et arbejdsmarked, hvor I først og fremmest er ventet med længsel. Takket være den ansvarlige økonomiske politik, som skiftende regeringer i Danmark har ført, er dansk økonomi i dag stærkere, end vi havde turdet håbe på. Aldrig før har så mange danskere været i arbejde, og det vilde er, at der er efterspørgsel på endnu flere. Men det er også et arbejdsmarked i hastig forandring, og det bringer mig tilbage til den kunstige intelligens.
Det var en revolution, da en computer for knap 30 år siden for første gang besejrede et menneske i skak. I dag har robotterne for længst overhalet os, når det handler om at løse de mest komplicerede opgaver og overskue kolossale mængder af viden og data, og perspektiverne er svimlende. Kunstig intelligens kan flytte os fremad på en lang række områder. Måske kan den hjælpe os med at kurere alvorlige sygdomme, finde svar på de samfundsudfordringer, vi står over for, og i øvrigt løse opgaver, så vi kan frigøre tid til andre og vigtigere ting. Det er med andre ord en kraftfuld og potent teknologi, men det er også en teknologi, som vi kommer til at se blive misbrugt til at skabe forvrængede virkeligheder uden for demokratisk kontrol. Allerede nu er det svært at vide, om en tekst, et billede eller en tale er rigtig eller falsk. Den vil blive brugt til misinformation og hadtale og til at manipulere den offentlige samtale. Der er stærke algoritmer, der skaber ekkokamre. Der er børn, der får en kunstig ven på telefonen, som taler til dem, skaber tillid og fører samtaler. I sidste uge kom det frem – og man tror, det er løgn – at den kan vejlede vores børn om selvskade. Det er over alle grænser for etik og moral. I børn må ikke være forsøgskaniner i et eksperiment, som ingen af os voksne kender konsekvenserne af.
Der er ikke tid til at være naive. Vi bliver nødt til at få greb om den her udvikling, og vi bliver nødt til at finde svar på de dilemmaer, som teknologien stiller os overfor. Hvordan sikrer vi en ansvarlig brug af kunstig intelligens? Hvordan beskytter vi vores data og personlige oplysninger? Hvordan holder vi fast i en åben demokratisk debat? Jeg siger ikke, vi skal stoppe den teknologiske udvikling, men vi skal sikre – og det er vores forpligtelse – at teknologien bliver brugt til gavn for mennesker, for samfundet og for vores demokrati. Og kære alle sammen: Vi er bagud. Og det bliver nødt til at være vores løfte, fra os voksne til jer børn og unge, at vi skal passe meget, meget bedre på jer, at vi skal regulere, og at vi skal turde at tage ansvaret på os.
For et par uger siden besøgte jeg FGU ude i Hvidovre på Vestegnen. Det er et ret fantastisk uddannelsestilbud til unge, der sådan lige er ved at finde deres vej i livet. Jeg mødte selvfølgelig først og fremmest en dejlig flok unge mennesker. Nogle af dem har haft en ret svær start på livet. Mobning fortæller mange om, og ordblindhed er desværre stadig væk noget, der er udfordringer med, og der er tunge sociale problemer. Andre var skoletrætte efter mødet med en folkeskole, hvor timerne har føltes lidt for lange og bøgerne nok lidt for tykke, hvis ellers de har haft bøger – det vender jeg tilbage til. På FGU har de unge heldigvis fået gejst og mod på tilværelsen. Godt hjulpet på vej af nogle dygtige lærere og gode rammer har de taget magten over deres egen fremtid.
Den tro på, at alle kan noget, hvis I vil og gør jer umage, skal gennemsyre vores uddannelsessystem. Og derfor skal det også være slut med at sige til nogle børn og unge, at I ikke hører til på en uddannelse. Det stempel, som mange tidligere fik med ikke at være uddannelsesparat, var for hårdt, og det var slet ikke konstruktivt. Derfor er jeg glad for, at regeringen sammen med et bredt flertal her i Folketinget har afskaffet uddannelsesparathedsvurderingerne. For uanset hvilke bump du møder i livet, er det vigtigste for os da at sige, at der altid er en vej fremad. Det synger en vores mest kendte sangere, Andreas Odbjerg, om: Lyset vender tilbage, og i morgen er der også en dag.
Det er vores klare mål som regering at skabe et bedre uddannelsessystem, fra folkeskole over ungdomsuddannelser til erhvervsuddannelser og videregående uddannelser. Fra første skoledag til sidste arbejdsdag skal I møde et uddannelsessystem, der tror på jer. Både dig, der lige om lidt stiger om bord på studentervognen med huen på hovedet, dig, der snart står med svendebrevet i hånden, dig, der rigtig godt kan lide at læse og fordybe dig, dig, der lærer bedst med værktøj i hånden, og dig, der gerne vil arbejde med mennesker. Og også dig, der endnu ikke helt ved, hvad du vil, og måske oven i købet er gået lidt i stå.
I kommer nærmest alle sammen til at opleve, at I skal uddanne jer løbende igennem jeres liv. Det behov vil kun vokse, i takt med at den teknologiske udvikling sætter endnu mere turbo på, og derfor handler det jo for os her om at skabe et uddannelsessystem, der har rammerne for det. Det handler om mere efter- og videreuddannelse, større vekselvirkning mellem skolebænk og arbejde og flere muligheder for at tage en ny vej senere i livet. Vi er startet med kandidatuddannelserne. Alle jer, der tager en lang videregående uddannelse, er vigtige for både vores erhvervsliv og for hele vores samfund.
Men der er mange af jer, der oplever, at der ikke er undervisning nok. Derfor er det vores ønske at skabe nye kandidatuddannelser. Nogle af dem bliver kortere. Til gengæld kommer der mere undervisning og vejledning og tættere kontakt til erhvervslivet og i øvrigt med langt mere fleksibilitet, så I kan prøve kræfter med arbejdslivet og bagefter vende tilbage til studierne.
I det kommende folketingsår tager vi fat på folkeskolen. Når jeg taler med jer børn og unge i folkeskolen i dag, siger I næsten altid det samme: Der er rigtig mange gode ting ved at gå i skole i Danmark. I lærer at samarbejde, I lærer at tænke selv, og skolen giver langt de fleste mod på at tage mere uddannelse bagefter. Men der er også alt for meget larm, der er alt for meget skærm, og for nogle er skoledagen blevet lidt for boglig og teoretisk. Vi skal skabe en folkeskole, der kan noget mere for dem, der har et behov. Det kan være dig, der er skoletræt. Du skal have bedre mulighed for at arbejde i det sidste år, du går i skole. Det kan være et par dage ude på en virksomhed og et par dage tilbage i skoleklassen. Dig, der kæmper med at få bogstaverne til at give mening og regnestykkerne til at gå op, skal have mere hjælp og støtte. Vi vil gerne have, at undervisningen i dansk og matematik, som jo er hele grundlaget, skal komme tættere på virkeligheden. Der skal være mere tid til de praktiske og kreative fag. Der skal være mindre tid bag skærmen, og så skal der være mere ro i klassen.
For et par måneder siden mødte jeg Gry, der netop har bestået svendeprøven som murer på Herningsholms Erhvervsskole, i øvrigt en dejlig skole at besøge. Hun har som den første kvinde nogensinde vundet DM i skills, og da det er den første kvinde, er det ikke bare én gang, hun har vundet. Hun har lige lavet et hattrick – tre gange har hun vundet. Nu har hun købt sig ind i sin fars murerfirma, og hun lyser af stolthed over sit fag.
Jeg bad Gry om et godt råd, og det gav hun mig. Hun siger: Vi skal have fanget de unge allerede i allerede i folkeskolen. De skal vide, at der er et valg, der hedder, at du kan blive håndværker, ud og have hænderne i noget mørtel og gribe skruemaskinen. Den stolthed, den glæde over at være dygtig til både at bruge sit hoved og sine hænder, skal mange flere børn og unge opleve. Hvorfor er det, at de praktiske færdigheder fylder mindre i folkeskolens ældste klasser? Jeg tror, vi skal løfte ambitionerne på håndværksfagenes vegne. Vi skal give jer noget rigtigt værktøj i hænderne, også i de store klasser, så I kan prøve at bygge og konstruere noget vildere og større end den der bordskåner og det der fuglehus, som mange af os har prøvet kræfter med.
Drømmen om den grønne omstilling kommer til at ende sine dage i deres kloge hoveder, hvis der ikke er dygtige faglærte til at kunne gøre dem til virkelighed.
Sådan sagde formanden for Dansk El-Forbund Ungdom, Mathias Vinholt, da en gruppe erhvervsskoleelever sidste år demonstrerede her i København. Nogle af jer vil kende Mathias, for han var med til at starte lærlingeoprøret, som var en protest mod nedslidte undervisningslokaler på erhvervsuddannelserne, gammelt værktøj og udstyr og lærere, der ikke havde tid nok, og mod følelsen af at blive behandlet som andenrangsuddannelser, samtidig med at manglen på faglært arbejdskraft bare vokser.
Mathias havde ret. I mange år har vi politikere talt og talt om nødvendigheden af at styrke erhvervsuddannelserne, men opgaven er ikke løst endnu. Det er ikke, fordi der ikke er gjort gode forsøg på reformer og er blevet ændret på strukturer og optagelsesmetoder. Og jo, der er også nogle positive tegn. Markant flere af eleverne på erhvervsuddannelserne har f.eks. en læreplads i dag, og langt de fleste faglærte kommer hurtigt i job, stifter egen virksomhed eller læser videre bagefter. Det er godt gået, og for en del unge er erhvervsuddannelserne en attraktiv vej at gå. Men alt for få søger ind, og alt for mange falder fra undervejs.
Regeringen ønsker en markant styrkelse af erhvervsuddannelserne, så det bliver attraktivt for jer unge at tage en faglært uddannelse. Det handler dels om økonomi, og derfor skal erhvervsuddannelserne også stå først, når der skal investeres i uddannelse. Men det handler også om kultur og om opfattelsen af, at de praktiske uddannelser ikke er lige så fine eller vigtige som de boglige. Intet kunne være mere forkert. Det er jer, der vælger at blive elektrikere, operatører eller industriteknikere, som kommer til at skabe fundamentet for den grønne omstilling. Derfor fortjener I langt mere respekt, end I får i dag.
Det samme gælder jer, der vælger de meningsfulde uddannelser i velfærden. Det gælder jer, der drømmer om at have med mennesker at gøre, altså at pleje, drage omsorg og undervise. Det er jo jer, der får vores velfærdssamfund til at hænge sammen. Det skal uddannelserne afspejle, og vi har mere brug for jer end nogen sinde før.
Hvert år er der tusindvis af unge på de videregående uddannelser, der tager et semester i udlandet. Tænk, hvis vi gav alle jer, der tager en erhvervsuddannelse, muligheden for det samme. Det kunne være en tur til udlandet i en periode for at lære jeres fag. Hvorfor ikke blive industritekniker i Australien eller tømrer i Norge eller mekaniker i USA, så I kan opleve verden, få erfaringer med hjem og arbejde for en grøn fremtid, både derude og hjemme?
Jeg tror, at den her drøm om den fuldstændig grønne omstilling en gang imellem godt kan være lidt abstrakt. Men prøv lige at følge med her: Når du, der er 18 år i dag, bliver 40, vil Danmark være helt klimaneutralt – helt klimaneutralt. Dit hus vil blive opvarmet med bæredygtige energikilder, din bil vil køre på grøn strøm, og når du skal lave aftensmad, bliver det med fødevarer, der er produceret på en måde, som passer ordentligt på både klima og natur. Alt det er vi i gang med at gøre til virkelighed, og det er takket være jer unge, der har skubbet på, for I har en fantastisk utålmodighed på klodens vegne. Og vi andre har travlt. Det ved vi godt.
Måske ved I også, at regeringen har sat nye klimamål. Det vigtigste i de kommende år er at komme i mål, og her skal vi i Folketinget være lige så utålmodige som de unge. Vi har truffet beslutninger og fremlagt udspil, der indfrier 2025-målet, og vi er næsten tre fjerdedele af vejen til de 70 procent i 2030. Det er godt gået. Men det er også kun begyndelsen på en meget, meget stor forandring af vores samfund. Jeg kunne ikke drømme om at stå på talerstolen i dag og bilde jer ind, at det bliver nemt, for det gør det ikke. Det her bliver svært. Og prisen for den grønne omstilling må ikke ramme skævt. Det må den ikke socialt, og det må den ikke geografisk. Derfor skal vi finde balancen.
Nogle af årsagerne til, at Danmark står så stærkt i dag, er, at vores økonomi vokser, at vi har høj beskæftigelse, og at I unge næsten ikke kender ordet arbejdsløshed. Det er jo netop, fordi vi i Danmark er lykkedes med at kombinere ambitiøs grøn omstilling med økonomisk fremgang, arbejdspladser og sammenhængskraft. Det er det, der kendetegner den danske grønne vej. Vi følges ad, vi sætter ambitiøse mål, og vi handler på dem.
Sidste år besluttede vi os for at gøre Danmark uafhængig af russisk gas. Tusindvis af danske familier er allerede i gang med at skifte gasfyret ud med fjernvarme eller varmepumper, og mange venter utålmodigt på at komme i gang.
I marts blev den første CO2 lagret i den danske undergrund. Det er en teknologi med et kæmpe potentiale. I april foreslog regeringen at skrue op for udbygningen af vedvarende energi, og i går indgik vi en bred politisk aftale om danmarkshistoriens største udbud af havvindmølleparker. Tak til Folketinget for det. Potentielt kan den her aftale syvdoble den energi, vi får fra havvind, og om bare 2 år vil den første grønne flyrute åbne i Danmark. Hver dag kommer vi tættere på den grønne fremtid. Det er en fremtid, som for kort tid siden bare virkede som en drøm. Men det er jo jeres fremtid, det handler om, og den er tæt på.
Nu skal vi videre på de næste områder: den grønne omstilling og landbruget. Til efteråret får vi eksperternes anbefalinger til en klimaafgift. Det bliver et vigtigt bidrag til at nå de 70 pct., og også den opgave går vi altså fra regeringens side til med optimisme. Lad mig citere en ung landmand, som for nylig satte ord på sin egen vision for landbruget:
»Dybt inde i mig brænder der en flamme for at gøre noget og for at flytte noget. Både til gavn for Danmark og på sigt for resten af verden. Danmark har altid været et foregangsland, og det skal vi blive ved.«
Danske landmænd er blandt verdens bedste. I kølediske over hele verden ligger der dansk smør, ost og kød, og vi eksporterer i stigende grad også plantebaserede produkter som f.eks. bønner og ærter – alt sammen med det danske kvalitetsstempel. Det er jo den styrkeposition, vi skal bygge videre på. Dansk landbrug skal udvikles, ikke afvikles, og det skal ske på en måde, hvor vi passer bedre på klima og natur.
Den kamp, vi er i gang med mod klimaforandringerne, handler ikke kun om de stigende temperaturer. Den handler også om sikkerhed, om retfærdighed og om at tænde et håb hos de milliarder af mennesker rundtom i verden, der er truet af stigende vandstande, tørke eller mangel på fødevarer. Jeg er stolt af, at Danmark går forrest i den omstilling. Det gør vi ved at sætte barren højt og ved at vise, at grøn omstilling går hånd i hånd med vækst og velfærd og arbejdspladser, og vi inspirerer andre til at følge med. Det er aldrig for sent at gøre det rigtige, men vi skal skynde os. Det er vores generationskontrakt. Den grønne omstilling er et konkret bevis på, at vi kollektivt kan opnå det, vi sætter os for.
Det leder mig videre til det sidste emne, jeg gerne vil tale om i dag, nemlig spørgsmålet om livsmod og om trivsel i bredeste forstand. De fleste danske børn og unge har det godt. Alligevel kender I alle sammen, vil jeg tro, mindst en, der ikke trives, og som ikke har det godt. Statistikkerne taler deres eget nedslående sprog. Flere børn og unge får en psykiatrisk diagnose, alt for mange kæmper med ensomhed og tunge tanker. Prøv lige at lytte en gang: Ungdom og ensomhed er jo to ord, der slet ikke burde høre sammen, og den stigende mistrivsel er et hjerteskærende problem, som vi har et fælles ansvar for at få løst.
Noget handler om sundhedsvæsenet. I, der lider af en psykisk sygdom, skal have langt bedre hjælp, end I får i dag. Derfor vil regeringen gennemføre et historisk løft af psykiatrien. Det handler om penge til sengepladser, personale, forskning og bedre forebyggelse. Vi er i gang, men vi skal gøre mere. Ventetiden skal ned, behandlingen skal styrkes, og det samme skal den opfølgende hjælp. Der er mange unge, der fortæller mig, at overgangen fra psykiatrien til enten uddannelse eller job kan være svær, men det er jo mindst lige så vigtigt, at man kommer i gang med livet efter en indlæggelse. For der er ikke noget menneske, der kan leve uden indhold i hverdagen og gode fællesskaber.
Derfor tror jeg, at vi den her gang skal stile højt. Vi bliver nødt til at tænke forebyggelse, hjælp og behandling sammen med menneskelige relationer, civilsamfund og livsmestring. For når alt kommer til alt, skal et velfærdssamfund måles på, hvordan det tager sig af de mest sårbare. Det gælder i psykiatrien og i resten af sundhedsvæsenet. Og lad os lige starte med det positive. Der er sket kolossale fremskridt i vores sundhedsvæsen de seneste 30 år. Tænk, i dag overlever syv ud af ti kræftpatienter. For bare 20 år siden var det kun hver anden. Det er jo helt vildt. På under 30 år er antallet af danskere, der dør af en hjerte-kar-sygdom, halveret. Det er fantastisk. Og I unge kan se frem til at blive ældre end nogen generationer før jer, bl.a. fordi sundhedsvæsenet har taget et tigerspring fremad.
Det er godt, men bare ikke godt nok, og derfor vil regeringen i de kommende år investere massivt i danskernes sundhed. På den korte bane skal der gøres op med de store og uacceptable problemer, vi har været vidne til på kræftområdet. Derfor har vi sat penge af til både akut og langsigtet at styrke indsatsen i behandlingen af kræft. For det står ikke til diskussion, at danskere, der rammes af kræft, selvfølgelig skal have den behandling, de har brug for, rettidigt. Sundhedsvæsenet skal styrkes, og de medarbejdere, der i dag løber for hurtigt, skal have flere kolleger.
På den lange bane skal vi se på, hvordan vi indretter vores sundhedsvæsen. Det skal gøres gennemtænkt. Målet med det er, at I unge kan gå et liv i møde, hvor vi er i stand til at kurere og behandle endnu flere alvorlige sygdomme, hvor vi sætter tidligere ind, hvor vi gør op med den urimelige ulighed i sundhed, som stadig findes, og hvor vi i øvrigt får slået fast, at retten til at bestemme over sin egen krop er helt fundamental.
Derfor har regeringen netop foreslået at udvide retten til fri abort til jer, der er mellem 15 og 17 år. I en verden, hvor piger og kvinders rettigheder mange steder bliver rullet tilbage, har vi i Danmark nu muligheden for at vise, at fremtiden formes, når vi bevæger os fremad. At blive gravid tidligt i livet er svært. Det er det også at få foretaget en abort. Men hold nu op, hvor har den fri abort reddet mange menneskeskæbner i vores samfund. Mit bud er egentlig, at de fleste 15-17-årige, der måtte blive gravide mod deres vilje, vil dele det med deres familier. Men hvad nu, hvis man ikke har lyst til det? Eller hvad nu, hvis man ikke kan? Hvad nu, hvis familien vil bestemme, hvad de i øvrigt selvfølgelig ikke skal have lov til i et frit Danmark? Derfor foreslår vi at udvide abortretten.
Det her handler også om at hjælpe nogle af de piger med indvandrerbaggrund, der måtte slås med gamle familiestrukturer eller undertrykkelse. Ingen bør stå alene med det tunge valg, en abort er, men den endelige beslutning hører til hos den enkelte kvinde eller pige og ingen andre. Det her er i vores øjne et vigtigt skridt fremad, ligesom vedtagelsen af samtykkelovgivningen var det for kort tid siden. Her har vi flyttet grænsen for, hvad et menneske skal finde sig i.
Det vil vi også gøre, når det kommer til vold. I børn og unge er muligvis den mest lovlydige generation nogen sinde. Alligevel ser vi alt for meget rå og hjerteløs vold, for meget hverdagschikane og for mange knivoverfald. Den brutale brug af vold over for jævnaldrende er ikke alene forkert. Den er et direkte angreb på andre menneskers tryghed og frihed. Derfor har vi behov for en egentlig strafreform i Danmark. Straffen for den personfarlige kriminalitet skal sættes op, og det kræver, at vi får oprettet flere fængselspladser. Vi må aldrig nogen sinde lade de få ødelægge det for de mange.
Vi skal skabe tryghed for alle børn og unge og bedre hjælp til dem, der har det svært, men det kan ikke stå alene. For problemerne med den stigende mistrivsel er ikke kun et spørgsmål om diagnoser og behandlingstilbud. Det handler om noget mere grundlæggende i vores tid – noget, der presser jer børn og unge, og som I og vi skal have bedre blik for. En undersøgelse fra Det Nationale Forsknings- og Analysecenter for Velfærd, VIVE, viste for nylig – og hold nu fast – at hver fjerde ung mellem 11 og 19 år i løbet af en tilfældig uge slet ikke mødes fysisk med en ven. Det er altså hver fjerde i løbet af en uge! Det betyder, at hver fjerde ung fra 11-19 år i Danmark udelukkende er i kontakt med vennerne online. Det er et fuldstændig vildt tal. Og blandt drengene er det en tredjedel.
Hvad tror I, det her gør ved en ungdomsgeneration? Hvad tror vi, det gør ved os som samfund? Lad mig komme med en advarsel. Det, jeg siger nu, vil nok få mig til at lyde som den største boomer i nogle børn og unge ører. Men både I og vi bliver nødt til at se på konsekvenserne af det her og se på konsekvenserne af, at I lever større og større dele af jeres børne- og ungdomsliv på digitale platforme. I er en generation, der aldrig har oplevet en verden uden internet, og sandheden er nok, at det for de fleste af jer slet ikke giver mening at skelne mellem den fysiske og den digitale verden. Lige så sandt er det, at mange af jer har masser af gode oplevelser på de digitale platforme.
Men de negative konsekvenser kan vi ikke længere vende det blinde øje til. På sin vis er det jo paradoksalt, for I unge er på mange måder mere sociale end måske nogen generation før jer. I er hele tiden i kontakt med hinanden på et væld af platforme. Men samtidig er mange af jer ensomme. Der er meget mere angst, der er flere, der oplever depression, og diagnoserne eksploderer. Jeg er ikke i tvivl: Selvfølgelig er der en sammenhæng mellem skærmen, de sociale medier og den stigende mistrivsel. At påstå andet er i mine øjne både naivt og at flygte fra ansvaret.
Jeg besøgte en folkeskole i sidste uge, og jeg snakkede med nogle fra 9. klasse, og mange af dem fortæller mig, at de bruger mere end halvdelen af deres vågne timer på skærm – hele skoledagen og det meste af fritiden. Og gør man det, er der bare ikke ret meget tid til at være sammen med andre mennesker. Der er ikke ret meget tid til at fordybe sig, der er ikke ret meget tid til at få sovet, og der er altså ikke ret meget tid til at leve.
I min generation og i min barndom i 1970'erne og 1980'erne røg lærerne stadig væk nogle steder i klasseværelserne, og i rigtig mange biler røg forældrene også på forsædet, og var man træt på en køretur, fik man at vide, at man bare kunne lægge sig nede på gulvet i bilen uden sikkerhedssele. Det er der jo ingen der forstår i dag. Jeg er bange for, at når dem, der er børn og unge i dag, vokser op og ser tilbage på deres barndom og ungdom, vil de kigge på os og spørge: Hvordan kunne I lade det ske? Hvordan kunne I så ukritisk overlade os til skærmen? Forklaringen er nok, at vi voksne stadig væk famler og ikke aner, hvad vi skal stille op. Og fordi vi selv er mindst lige så slemme. Men når vi tilbringer time efter time bøjet over en skærm, er der så ikke noget, der går tabt – vores evne til at aflæse hinanden og møde hinanden rigtigt og indgå i fællesskaber, der forpligter?
Misforstå mig ikke, det er ikke en kritik af os som enkeltindivider, det er det faktisk overhovedet ikke. Men det er en kritik af nogle andre, nemlig af de techvirksomheder, der er i gang med at lægge beslag på jeres barndom og jeres ungdom; det er en kritik af de kyniske forretningsmodeller designet til at fange jer ind i en grænseløs verden af hurtige videoer, billeder og klik; det er en kritik af den afhængighed, det skaber – jagten på de næste 15 sekunders dopaminrus; det er en kritik af kontrollerede algoritmer, som intet menneske kan gennemskue; det er en kritik af de techgiganter, der tager jeres tid, der tager jeres data og måske også tager jeres selvværd. Den udfordring skylder vi jer børn og unge at finde svar på. Der er brug for, at vi tager ansvar, at vi tør regulere, og at vi finder en vej, så vi får de skærme til at fylde mindre, både i skolen og i vores fritid.
Vi hører ofte om forventningspres, og det er blevet sagt – også her i salen – at vi som samfund stiller for store krav til jer unge. Det tror jeg faktisk ikke er rigtigt. Jeg er selv grundlæggende tilhænger af, at vi mennesker møder hinanden med forventninger, at vi ikke er ligeglade med hinanden, og jeg tror på, at vi vokser som mennesker, når vi indgår i forpligtende fællesskaber, hvor andre regner med os. Men måske skal vi se på, hvad det er for forventninger, vi møder jer med, for livet er ikke et projekt, der altid kan skemalægges. Livet er uforudsigeligt, forunderligt, og for mange er det fyldt med omveje. Den lige vej er ikke altid den rigtige, og det er o.k. ikke altid at have en plan. Derfor tror jeg egentlig ikke, at det handler om at stille færre krav, men måske snarere om at have mere tillid og ruste jer til at mestre livet, også når I kommer til at møde modgang, tvivl og stort besvær, for det er der i vores liv. I kan mere, end I selv tror. Gå ud i livet, og gør jer umage, og søg fællesskabet, og hjælp hinanden. Frem for alt: Mist aldrig troen, for I har så utrolig meget godt i vente.
Kære unge, I har nok ikke altid kunnet spejle jer i den debat, der er her i Folketingssalen, og det er heller ikke sikkert, at I kan i dag, og jeg hører egentlig, at mange unge har ønsket er opgør med polarisering og hårde ord og en ny politisk kultur. Måske viser vi den i dag. Jeg håber i hvert fald, at vi viser den fra den nye regerings side.
For første gang i årtier afslutter vi folketingsåret med en bred regering. Det politiske samarbejde er sat på en ny formel med en klar ambition om at skabe forandringer, der rækker ud over vores egen tid. I de kommende år vil vi gennemføre reformer, så vi kan styrke vores velfærd og sætte den fri, så vi kan investere milliarder i sundhed, i uddannelse, i grøn omstilling og i forsvar og sikkerhed. Hvorfor? mest af alt, fordi vi gerne vil efterlade et Danmark til jer, som er endnu stærkere, endnu grønnere, endnu tryggere og endnu friere. Jeg tror, at I på mange måder er den mest reflekterede generation nogen sinde. I har klare værdier, I har udsyn, og I har integritet, og I har mod til at sige fra, når nogen overskrider jeres grænser. I viser den nødvendige vej i kampen mod sexisme og magtmisbrug, og den følsomhed, I bærer med jer, kan også blive jeres styrke.
Vi kender ikke alle svarene endnu, men én ting sikkert: Vi har brug for jer. Det er drømmene, der maler virkeligheden, og i morgen er der også en dag.







Tale






Velkommen til pressemøde her i Statsministeriet igen. I de her dage hviler der et rigtig stort ansvar på danskernes skuldre. Og det ansvar, det har I taget på jer. Det vil jeg gerne have lov til at sige en stor tak for. Jeg oplever, at langt de fleste danskere bakker op om de både store og drastiske beslutninger, som der er truffet, og som skaber forandringer i alles hverdag nu. 
Myndighederne får brug for jeres opbakning igen nu, med nye initiativer. Og jeg får brug for jeres tålmodighed. For vi står her igen for at præsentere en række nye tiltag i indsatsen mod coronavirus. Før jeg fremlægger dem, så vil jeg af hjertet takke for det samfundssind, som I udviser lige nu. For det samfundssind er en meget stor del af løsningen på, at vi kommer godt igennem den her krise, som vi nu er i. 
Vi skal stå sammen ved at holde afstand. Hvis alt for mange bliver smittet på samme tidspunkt, så risikerer vi at sundhedssystemet bryder sammen, og det er det, vi gør alt, hvad vi kan, for at undgå nu. 
Vi skal hjælpe hinanden, og det gør danskerne. I hjælpenetværk, hvor sårbare kan ringe ind og bede om hjælp, og hvor frivillige står klar til at hjælpe. Pædagoger og skolelærere landet over er ved at finde løsninger for de børn, hvis forældre skal møde på arbejde og ikke kan finde anden form for pasning. Nabofællesskaber blomstrer op.
Tak til fagbevægelsen og til dansk erhvervsliv, som er i gang med at finde løsninger for medarbejdere og for virksomheder. Det er et arbejde, der fortsat pågår, og som regeringen tager meget alvorligt. Tak til politi, beredskab og hjemmeværn, som alle allerede er klar til at hjælpe. 
Og tak til alle jer, som vi sjældent får nævnt, når vi siger tak. Nemlig alle jer, der stadig er med til at holde gang i hjulene. Som sørger for, at danskerne kan handle ind, stadig kan bruge den kollektive trafik. Selvom tingene er på nedsat blus, så er der ganske mange samfundsfunktioner, der stadig er i gang. 
Og en særlig tak skal selvfølgelig lyde til medarbejderne i sundhedsvæsnet. Mange steder er man allerede belastet af situationen, I gør en kæmpestor indsats. Tak for det. 
Lige nu har vi en fælles rigtig stor opgave, som handler om at sikre, at for mange mennesker ikke bliver smittet på samme tid. Status lige nu er, at 801 danskere er konstateret smittede. 23 er nu indlagt på sygehuset. 4 er i intensiv behandling. Og 2 er desværre i kritisk tilstand. De her tal, både antal smittede, antal indlagte og danskere i kritisk tilstand, må vi forvente stiger. Også stiger meget. Og det kommer de til, selvom vi handler. Fordi meget af det, vi gør nu, kommer vi forhåbentlig til at se effekten af, men det kommer til at ske på et senere tidspunkt. Og derfor skal alle danskere blive ved med at gøre det, vi er godt i gang med. Holde afstand til hinanden, hjælpe hinanden. Og tage hensyn, ikke mindst til de mest sårbare.  
Rigtig meget af det, vi har sat i gang, handler selvfølgelig om vores sundhedsvæsen. Derfor er det vigtigt, den beslutning, der er truffet i dag, som handler om at undgå en situation, hvor sygehuse og sundhedsvæsen bryder sammen på grund af den byrde, der kan opstå som følge af corona. Alle sygehuse i Danmark har i dag fået besked på at lukke for al normal aktivitet i sundhedsvæsnet. Alt det, der ikke er nødvendigt, skal lukke ned nu. Det skal vi gøre for at undgå, at sundhedspersonale bliver smittet. For at undgå, at patienter smitter hinanden. Men også for at give tid til den sidemandsoplæring, som bliver helt nødvendig, for at sundhedspersonalet kan klare situationen, når vi står i en mere kritisk situation. 
Det her kommer også til at få konsekvenser for rigtig mange danskere. Mange vil få udskudt deres operation, hvis den ikke er akut. Jeg ved, det kommer til at være til gene for mange. Og det betyder allerede nu, at vi kommer til at se ind i et sundhedsvæsen, der også på den anden side af corona kommer til at blive overbebyrdet. Alt det, vi gør herhjemme; alle de forholdsregler, der bliver taget, alle de beslutninger, vi træffer. Dem risikerer vi bliver undermineret, hvis vi fortsætter rejseaktiviteten ind og ud af Danmark. For det øger risikoen for fortsat smitte. 
Og derfor: nye tiltag. Udenrigsministeriet har allerede i dag ændret rejsevejledningen, sådan at alle ikke-nødvendige rejser til hele verden frarådes. Det betyder, at man skal lade være med at rejse væk fra Danmark, med mindre det er absolut nødvendigt. Og hvis man er på ferie i udlandet, så skal man finde tilbage til Danmark og overholde de regler, der er for karantæne. 
Derudover: ny melding. Fra i morgen kl. 12, der lukker de danske grænser midlertidigt. Det vil stadig være muligt, og det vil være helt nødvendigt, at transportere fødevarer til Danmark, medicin og andre forsyninger, som f.eks. er nødvendige for vores industriproduktion. Men alle turister, alle rejser, alle ferier og alle udlændige, der ikke kan bevise, at de har et anerkendelsesværdigt formål ved indrejse til Danmark, de vil fremover blive afvist på den danske grænse. Danske statsborgere kan altid komme ind i Danmark. 
Med det vi gør her, så må vi forvente om kort tid at se en hel eller delvis stor nedlukning af alt. Flytransport, færgetransport, togtransport. For al passagertrafik. Mange danskere kommer til at blive berørt. Der er en del pendlere i grænselandet fra Sverige og Tyskland. I må forvente længere køer og længere rejsetid. Ligesom med lukningen af skoler, så kommer lukningen af grænserne til at tage lidt tid. Den fulde grænsekontrol vil vi først have op at køre om nogle dage. Jeg vil også allerede nu sige, at I skal forvente at se Forsvaret ved grænsen. Det er selvfølgelig politiet, der har ansvaret, men vi kommer til fra start at bede Forsvarets personel om at være aktive i grænsebevogtningen. 
Der vil selvfølgelig være informationskampagner til danskere i udlandet. Og der vil også være informationskampagner til de lande, hvor mange udlændige kommer fra, når de kommer til Danmark. Godstransporten bliver ikke omfattet af grænsekontrol. Og det er ganske enkelt, fordi vi har behov for at få så mange fødevarer og varer ind til landet som overhovedet muligt. Vi er i tæt kontakt med transporterhvervene for at få det her til at glide så godt som overhovedet muligt. 
Vi har i dag orienteret EU-Kommissionen. Og vi har orienteret vores nabolande, Norge, Sverige og Tyskland, om den her beslutning. Grænsekontrollen løber indtil videre til og med påske. Altså til og med d. 13. april. Og det følger i øvrigt den skærpelse, der også er af rejsevejledningerne. Så jeg håber, alle har hørt, at man skal ikke tage på påskeferie ud af Danmark i år. Det her er igen alvorlige initiativer. Endnu engang. De bliver ikke de sidste. Og vi vil inden for meget kort tid komme med udmeldinger, nye udmeldinger, som bl.a. skal hjælpe danske lønmodtagere, som på samme vis som virksomhederne kan komme til at stå med store udfordringer i den kommende tid. 
I forhold til det hele vil jeg gerne sige, at vi står på ubetrådt land. Vi er i en situation, som ikke ligner noget, nogen af os har prøvet før. Det kommer til at få omkostninger for os alle sammen. Jeg er sikker på, vi kommer igennem det her sammen på en god måde. Og lige nu ved jeg godt, at det samlede katalog er meget voldsomt, og vil opleves meget voldsomt. Men jeg er af den fuldstændig klare overbevisning, at det er det værd. Fordi vi risikerer, at hvis vi ikke gør det her, så bliver omkostningerne både menneskeligt, sundhedsmæssigt og økonomisk langt, langt større. 







Tale






Deres Majestæter.
Deres Kongelige Højheder.
Folketingets formand.
Ærede medlemmer af Folketinget.
Kære gæster.
Alle jer, der ser med.
Hendes Majestæt Dronning Margrethe har bragt monarkiet ind i samtiden og vist os, at fortid og nutid er to sider af samme sag.
Nu skal næste generation være med til at lede os ind i fremtiden. 
Når kongehuset står så stærkt i befolkningen, er det i høj grad Hendes Majestæts personlige fortjeneste.
Vi skylder alle Dronning Margrethe en stor og dybtfølt tak.
Det er i mine øjne hævet over enhver tvivl, at Dronning Margrethe den Anden vil blive husket som en af de største regenter i danmarkshistorien.
<chunk>Når Dronningen træder tilbage, ved vi, hvem der træder frem.
Det giver en fortrolighed, en tryghed og en værdighed.
Vi har fulgt Hans Majestæt Kong Frederik i 55 år. Vi ved, at Kongen har forudsætningerne for at løfte opgaven og ansvaret.
Vi ved også, at opgaven er ligeså vanskelig, som den er vigtig.
En konges rolle i et moderne demokratisk samfund er en svær balancegang i sig selv.
Hertil kommer de udfordringer, vi står over for i Danmark og i verden omkring os.
I snart to år har der været krig i Europa. Ukrainernes kamp fortsætter med samme styrke. En kamp for deres egen frihed. Men også for vores frihed.
Vi lever i en usikker tid. I en epoke af historien, der vil definere vores fremtid.
Vi har i dén grad brug for, at vores konge samler Danmark.
I sin tale til Dronning Margrethe den Andens regeringsjubilæum sagde den daværende kronprins:
<chunk>Når tiden kommer, så vil jeg føre skibet videre med det, vi har delt, som ballast
<chunk>Tiden kom, før vi anede det.
Mange fremhæver forskellene på Dronning Margrethe og Kong Frederik.
I dag vil jeg hæfte mig ved lighederne. For når man ser efter, har mor og søn mange vigtige ting til fælles.
Både Dronning Margrethe og Kong Frederik har en varm – og en gengældt – kærlighed til Færøerne og Grønland.
Kong Frederik er en samlende figur ikke alene for Danmark, men for Kongeriget.
Ligesom Dronning Margrethe er Kong Frederik både ærkedansk – og en ægte kosmopolit.
At tale flere sprog flydende giver et naturligt udsyn.
Vores konge har allerede rejst verden rundt med ministre og erhvervsfolk. Knyttet personlige bånd. Åbnet døre, der ellers var lukkede.
Og ikke mindst har Kongen ligesom sin mor både en dyb pligtfølelse og en evne til at bære pligten med glæde.  
At være regent er et ensomt hverv. Som Kongen selv har sagt det: ”
Roret, det har man alene
<chunk>Ja, det er vilkåret.
Men Kongen har heldigvis haft en fremragende læremester. Som endda har tilrettelagt tronskiftet så klogt, at læremesteren er her endnu. 
Kongen har desuden en uvurderlig støtte og inspiration i sin hustru. Og Danmark har en flittig, begavet og særdeles afholdt Dronning Mary.
Og i går på Christiansborg Slotsplads. Titusindvis var mødt frem for at hylde den nye konge og byde det nye Kongepar velkommen.
Vi kan i dag sige, at tronskiftet satte gang i en sand folkevandring. Busser med feststemte mennesker ankom fra hele landet. Hoteller meldte om alt udsolgt. Jeg tror aldrig før, der har været så tæt med mennesker i det indre København.
Det var et fantastisk smukt og håbefuldt syn.
Og en meget stærk manifestation af, at danskerne bærer vores kongehus i vores hjerter.
”Forbundne, forpligtet, for Kongeriget Danmark.”
Sådan blev det sagt i går.
Kong Frederik nyder en meget stor og bred opbakning i befolkningen. Ikke alene på festdagen, men, er jeg sikker på, også i hverdagen.
Fordi Kongen er den, han er. Et menneske med et særligt nærvær.
Man er i godt selskab. Man sænker skuldrene. Jeg tror, at mange føler sig set.
Og jeg tror, at den evne hos Kongen bunder i en nysgerrighed på andre mennesker. Og en interesse for, hvad det er, der rører sig i det danske samfund.
Kan man på samme tid være ideal og i øjenhøjde?
Eventyrlig og almindelig?
Kongelig og folkelig?
Vores Kongepar kan.
Og at det er lykkedes at give de kongelige børn så almindelig en barndom, som det nu er muligt under unormale vilkår. Det er beundringsværdigt. Og det er lykkeligt.
Se bare Danmarks nye kronprins, som tog os alle sammen med storm på sin 18-års fødselsdag.
Kong Frederik og Dronning Mary har vist os, at monarkiet er for alle.
Også for de unge. Også for jer, der har det svært. Og også for jer med rødder i andre lande. 
Vores fantastiske kongefamilie gør det så godt, at vi kan komme til at tage monarkiet for givet. Det er det ikke.
Det står og falder med de mennesker, der løfter ansvaret.
Og det hviler på en gensidig kontrakt mellem monarki og demokrati. En forståelse, der i øvrigt blev indgået mellem Kong Christian den Tiende og statsminister Thorvald Stauning for mere end hundrede år siden. 
Hvorfor benyttede Stauning ikke påskekrisen til at afsætte kongen? Var der nogle, der spurgte om dengang i 1920.
Socialdemokratiet var et republikansk parti. Dengang.
Men hvad svarede Stauning? Ja, han sagde såmænd, at hvis man skiftede kongen ud med en præsident – så løb man en betydelig risiko. For præsidenten kunne jo gå hen og blive … en venstremand.
Og det er sådan set sagen i en nøddeskal.
Kongehuset kan samle os – uden at dele os i et for eller imod.
En konge eller dronning har en helt særlig autoritet. Kan gøre os stolte. Og indgyde håb.
At være et samlingspunkt i dag er ikke så lidt af en bedrift i vores tid.
Men det er Kong Frederik.
Hans Majestæt har ramt befolkningen i hjertekulen som en samlende figur. Og det har Kongen gjort sammen med Dronning Mary og resten af familien.
Kongeparret er et forbillede på forbilledlig vis.
Et kongepar af folket og hos folket.
Ikke længere væk, end at vi kan nå hinanden.
Vi genkender, hvem vi er og gerne vil være. Den bedste udgave af os selv.
Danmark findes som et fællesskab. Og det forpligter os alle sammen.
<chunk>Det er min opgave at bringe følgende budskab fra Hans Majestæt Kongen til Folketinget, som er formuleret i overensstemmelse med den historiske tradition:
Vi Frederik den Tiende, af Guds Nåde Danmarks Konge, skal herved meddele, at Vor kære mor, Dronning Margrethe den Anden, den 14. januar 2024 i Statsrådet har frasagt sig tronen.
Med Guds hjælp og folkets kærlighed har Dronning Margrethe den Anden gennem sin 52-årige regeringstid alene haft Danmarks bedste som sit mål og lagt alle sine kræfter i en trofast og pligtopfyldende indsats herfor. Dronningens kærlighed til hele kongeriget har været gengældt, og over alt er Dronningen blevet mødt af varme, hengivenhed og påskønnelse.
Vi skylder Dronningen taknemmelighed for med al sin flid at have forfulgt sit livs mål længere end nogen anden regent før hende.
Vi har nu i overensstemmelse med Danmarks Riges Grundlov og tronfølgeloven overtaget det ansvarsfulde kald som Danmarks Konge. Det er en opgave, som Vi vil gøre Vort yderste for at løfte. Sammen med Dronning Mary vil Vi lægge alle Vore kræfter i at tjene hele det danske kongerige i den tid, Vi bliver givet. Det er Vort håb, at det må lykkes Os at yde en indsats til gavn for hele rigsfællesskabet og at vinde folkets tillid.
Vi indleder Vor ansvarsfulde gerning som Danmarks Konge i forvisning om, at Folketinget vil møde Os i det fælles arbejde for kongerigets bedste.
Givet på Christiansborg Slot, den 14. januar 2024.







Tale






Velkommen til pressemøde. Kampen mod corona spidser til, og situationen bliver mere og mere alvorlig. Vi har gjort meget, og vi har gjort det hurtigt. Alle i Danmark er berørt af situationen. En situation, der kun kan betegnes med ordet ekstraordinær. 
Det er vi meget bevidste om, alle os, der står her foran jer. Men der er brug for yderligere initiativer, og dem vil vi præsentere i dag.
Europa er nu hårdt ramt. Over 3.000 europæere har mistet livet til corona. 15 Schengen-lande har indført grænsekontrol. Bl.a. Tyskland, Norge og Finland. Andre lande har indført meget voldsomme restriktioner. Italien, Østrig, Spanien. I Danmark er der nu 82 indlagte med corona på sygehusene. 18 er på intensiv. Det sidste er næsten en fordobling på et døgn. Alle de tal vil stige. Og sandsynligvis vil de også stige meget. Det er helt afgørende, at vi får brudt smittekæden nu. Hvis én person smitter tre andre, og de hver især smitter tre, så er ni personer smittede. Og hvis de ni igen smitter tre, så er vi på næsten 30 smittede. Og herefter går det rigtig stærkt. Og flere af de smittede vil blive alvorligt syge, indlagt på sygehuset og i værste fald dø. 
På landets sygehuse, der bliver alvoren for hver dag, der går, stadig mere tydelig. Sygeplejersker og læger landet over siger til befolkningen: "Tag det nu alvorligt. Bliv hjemme. Hold afstand. I må ikke fortsætte smittekæden." Alle deres – alle jeres – opråb gør et meget, meget stort indtryk på mig. Jeg tror, det gør et stort indtryk på os alle sammen. For det er de samme social- og sundhedsassistenter, læger og sygeplejersker og andre medarbejdere på sygehusene, der kan komme til om kort tid at stå i et mareridt. Umenneskeligt mange og måske lange vagter, overfyldte afdelinger, mangel på hænder. Vi har set det i Italien. Og det er nu, at vi i Danmark skal gøre alt, hvad vi kan. 
Rådene fra sundhedsmyndighederne er egentlig ret enkle: Vask hænder, brug sprit, hold afstand. Hvis du er syg, ældre eller sårbar, skal du blive derhjemme. Alligevel kan jeg jo godt mærke og høre, at det kan være svært for den enkelte at afgøre, hvad det er, vi hver især præcis skal gøre. Skal man fx holde fast i en middagsaftale med vennerne? Mit allerbedste råd er, at hvis du er i tvivl, så lad være med at gøre det, du har planlagt. Hellere være lidt for forsigtig end lidt for letsindig. Bliv hjemme så meget, du kan. Gå gerne en tur i det gode vejr, men hold afstand. Og kan du handle online, så gør det i stedet for at stå i kø i butikken. 
Rigtig, rigtig mange danskere udviser i de her dage et fantastisk samfundssind. Også selvom det er svært. Ældre på plejehjemmene, som ikke længere får besøg. Udsatte familier eller mennesker uden netværk står endnu mere alene, end I plejer. Tak til alle jer, der hjælper de mest udsatte. 
Danske virksomheder, lønmodtagere og selvstændige tager et kæmpe ansvar, og vi er meget bevidst om de omkostninger, I alle sammen mærker. Det er svært at drive virksomhed. Der er kommet utryghed for lønmodtagerne. Mange spørger: Er der et job? Det er stadig vores klare overbevisning, at hvis ikke vi handler nu, så risikerer vi, at prisen bliver endnu større. Og regeringen vil gøre alt, hvad vi kan – sammen med Folketinget – for at holde hånden under både danske lønmodtagere og danske virksomheder. Vi har allerede søsat omfattende hjælp. Lavet en historisk trepartsaftale. Mere hjælp er på vej. Selvfølgelig også til de selvstændige. 
Når alt det her er sagt, så bliver jeg også nødt til at sige noget, især til de unge. Det kan godt være, at du er ung og rask. Men du kan bære smitten videre til andre mennesker. Og du kan smitte uden, at du ved det. Også én som ikke kan klare at blive smittet. Og I skal alle sammen hjælpe os med at få brudt den smittekæde nu. Det er et fælles ansvar, og ingen kan frasige sig det. Alle bliver nødt til at tage ansvaret på egne skuldre. 
Vi står på ukendt land, men der er to ting, vi ved: At vi skal holde afstand, og at vi skal sætte tidligt ind. Den sundhedsfaglige vurdering er entydig: Vi skal bryde smittekæderne. Og det er det, vi gør, når vi holder afstand til hinanden. Fra Kina og fra Italien ved vi også, at der er et kapløb med tiden. Jo mere vi sætter ind, jo bedre. Og det er udgangspunktet for alt det, vi gør. Oven på den sundhedsfaglige rådgivning og vurdering og oven på den vurdering og de anbefalinger vi får fra alle de myndigheder, dér kommer så det politiske valg. Hvor hurtigt sætter vi ind, og hvor hårdt sætter vi ind i Danmark. Og det er selvfølgelig i et demokrati i sidste ende et politisk valg, og det er et politisk ansvar. 
Regeringen har, som jeg har sagt det tidligere, valgt den tilgang, at vi hellere handler hurtigt end for sent. At vi hellere går for langt end for kort. Jeg har også ved tidligere lejligheder spurgt mig selv og andre, om vi tror, vi kommer til at begå fejl. Svaret er ja. Kommer jeg til at begå fejl? Svaret er givet også ja. Men den største fejl, vi kan begå, det er at tøve, og det byder vi ikke danskerne. Derfor vil vi nu også indføre nye tiltag. 
Fra i morgen kl. 10 vil det ikke længere være tilladt at samles mere end 10 personer til offentlige arrangementer, begivenheder og aktiviteter. Det gælder indendørs, og det gælder udendørs. Og jeg vil på det kraftigste opfordre til, at det også gør sig gældende hjemme i privaten. Det er ikke nu, man skal invitere til fødselsdagsarrangementer eller samle mange mennesker. 
Vi skærper også kravene til butikkerne. I skal have plads nok, og alle kunder skal informeres. Kunder skal kunne vaske hænder og spritte af, og der skal være god afstand mellem mennesker, også i købssituationer. Det gælder indenfor, når man skal betale eller kigge på varer, det gælder også udenfor, så der ikke pludselig er kødannelse dér. Rigtig mange butikker har allerede taget gode initiativer. Tak for det. Men nu skal vi have alle butikkerne med. 
Fra i morgen kl. 10 gælder det derudover, at alle indendørs sports- og idrætsfaciliteter skal lukke. Det gælder fitnesscentre, men det gælder fx også solcentre. Alle frisører, massører, tatovører og andre virksomheder, hvor der er meget tæt kontakt med kunder, skal lukke ned for en periode, medmindre de udfører sundhedsfaglig behandling. Og det betyder selvfølgelig også, at natklubber, diskoteker, barer, værtshuse, vandpibecaféer og den slags skal lukke i en periode. Alle storcentre, overdækkede arkader og andre større shoppingsteder skal lukke. Det gælder dog ikke de dagligvarebutikker, hvor man i et storcenter går ind og køber mad. Restauranter, caféer og spisesteder skal lukke for gæster i en periode. Det vil stadig være muligt, at I leverer takeaway. Og for dem der kan det, så kan det jo også være en god måde at holde sin restaurant eller sin café åben. 
De her nye regler gælder til og med 30. marts i år og følger dermed de øvrige initiativer, der er igangsat herhjemme. Jeg vil gerne understrege, at det her ikke får betydning for fødevarebutikker, for vareleverancer eller steder, hvor man fx køber sin medicin. Køb ind, som I plejer, prøv at tage det roligt, vis ansvarlighed og tag hensyn til hinanden, og lad være med at gå i butik på en måde, så I smitter hinanden dér. 
Det her, det bliver ikke let. Og vi bliver nødt til at blive ved med at hjælpe hinanden. Jeg ved godt, at de her tiltag kommer til at gøre det endnu sværere for både lønmodtagere og virksomheder, store som små. Og derfor er vi også indstillede på at give endnu mere hjælp. I morgen vil Finansministeren indkalde Folketingets partier til forhandlinger om yderligere hjælpepakker. Alle de tiltag, vi tager, selvom de rammer hårdt, så er det fordi, det er det, vi tror, stiller os stærkest, også økonomisk, når vi er på den anden side af det, vi står med nu. 
Og vi skal holde modet oppe hver især og på hinanden. Det betyder rigtig meget. Og det betyder ikke mindst meget for de rigtig mange dygtige medarbejere, der passer på alle os andre i en svær tid. Jeg ved, vi stiller store krav til jer. Store krav. Tak til alle jer derude, der allerede nu kæmper i sundhedssektoren, ældre- og plejesektoren og jer, der passer på socialt udsatte. Tak til politi og hjemmeværn, og tak til beredskab. Og tak til pædagoger og andre, der er i gang med at nødpasse børnene og alle skolelærere og undervisere, der kæmper for at få fjernundervisningen til at fungere. I skal vide, at I har hele Folketingets opbakning: Venstre, Socialdemokratiet, Dansk Folkeparti, Radikale, SF, Enhedslisten, Det Konservative Folkeparti, Alternativet, Nye Borgerlige, Liberal Alliance. Alle står bag jer, og I har danskernes sympati. Jeg er hele tiden i tæt kontakt med partilederne. Vi har en god, også travl, dialog. Vi har talt sammen så sent som i dag. Tak for opbakningen. 
Jeg er også i tæt dialog med regeringschefer fra resten af Europa. Vi koordinerer så godt som muligt. Vi har haft videomøde så sent som i dag. Og jeg har naturligvis også en tæt kontakt både til Færøernes Lagmand og Grønlands Landsstyreformand. Særligt Færøerne er nu også hårdt ramt med 47 smittede ud af godt 50.000 indbyggere. Grønland er også ramt. Jeg er bekymret for udviklingen begge steder, og derfor en direkte appel til vores tætte familie i rigsfællesskabet: Sæt ind nu med alt, hvad I har. Som I ved, vil Hendes Majestæt Dronningen holde en tale til nationen. Det bliver kl. 20 i aften. Vi danskere har før klaret store udfordringer, og det skal vi gøre igen. Og det ved jeg, at vi kan. Og med de ord vil jeg give ordet videre. 







Tale






Hjertelig velkommen. Og tak, fordi I har ryddet kalenderen en hel dag for at diskutere fremtidens Danmark.
For halvandet års tid siden. I de mørkeste uger. Var jeg ikke sikker på, at vi i august 2021 ville kunne være sammen her i Fredericia – i et Danmark, hvor hverdagen og økonomien var så stærkt på vej tilbage.
Vi sagde, at god og konsekvent epidemihåndtering ville være det bedste for dansk økonomi. Vi vidste ikke, om vi ville få ret. Det fik vi.
Dansk økonomi er tilbage og buldrer derudaf. De fleste er i arbejde igen. Vi står langt stærkere, end vi havde turdet håbe.
Men. Og der er et men. De grundlæggende udfordringer, Danmark stod overfor inden krisen. De er her stadigvæk.
Og de fleste har desværre det til fælles, at vi har talt om dem i årtier. Forsøgt at løse dem. Uden at komme i mål.
Jeg og regeringen har masser af ideer. Også nogle gode af slagsen. Men vi har også vores begrænsninger. Blinde vinkler om man vil.
Når vi nu ikke valgte polariseringen – som folk ikke valgte splittelsen – men valgte fællesskabet som en vej gennem krisen. Hvorfor så ikke se, om vi kan blive enige om, hvilken vej vi skal gå med vores samfund de næste ti år?
Det kræver en bedre demokratisk samtale.
<chunk>Der er mange ord i dansk politik. Og i det offentlige rum. Men samtale – det er næsten forvundet.
Hvornår har vi sidst hørt en politiker sådan rigtigt give en modstander ret?
Hvis ikke vi snart får gang i samtalen, gør vi os skyldige i, at vi og vores samfund bliver dummere, end vi behøver at være.
Vi har brug for at gøre hinanden klogere. Flytte os. Flytte Danmark.
”Sagen er nemlig den, at demokratiet aldrig lever i kraft af love og paragraffer. Det lever i og ved levende mennesker.”
Sådan skrev Hal Koch i 1945. Dengang skulle Danmark og verden rejse sig efter Anden Verdenskrig.
Nu skal vi videre efter den værste krise siden dengang.
Corona bekræftede styrken i vores samfundsmodel. 
En oplyst og viljestærk befolkning, som passer på hinnden. Et konkurrencedygtigt erhvervsliv. En ansvarlig fagbevægelse. Dygtige myndigheder. Omstillingsparate institutioner.
Oveni det har vi en sund økonomi.
Holdbare offentlige finanser. Styr på gælden. Ledigheden har ikke bidt sig fast under krisen.
Og selvom der desværre er brancher, som stadig har det svært. Så er det generelle billede, at dansk økonomi er tilbage på niveauet før pandemien. Beskæftigelsen er rekordhøj. Eksporten vokser. Der er optimisme.
Vi kunne stoppe her. Men Danmark kan mere.
Og vejen fremad er nødt til at være: Reformer. Uddannelse. Flere i arbejde. Vækst. Innovation.
Når jeg ser tilbage, så synes jeg ærlig talt, at vi i de seneste årtier har været for afmægtige over for de store udviklingstendenser.
På den ene side blander vi politikere os i alt. En anekdote, jeg har fortalt før: Da jeg blev beskæftigelsesminister, ville jeg have dagpengelovgivningen med hjem at læse. Men det ville nærmet tage tre døgn at printe den ud og to lastbiler at bringe den ud.  
<chunk>På den anden side har vi nærmest givet op. Over for centralisering. Bureaukratisering. De negative konsekvenser af globaliseringen.
Danskernes reaktion på coronakrisen var i mine øjne det første, største og mest opmuntrende eksempel på det modsatte.
Vi kunne have ladet pandemien rasere vores land. Vi valgte det modsatte.
Når man kan det. Så kan man, hvad man vil.
<chunk>Det er vores fælles positive udgangspunkt, når vi nu skal se frem.
Med konferencen i dag vil vi starte en bred debat om fremtidens Danmark. 
Hvis nogen af jer forventer konkrete initiativer. Millioner af kroner til gode formål. Så må jeg skuffe jer.
Det kommer ikke i dag.
Vi vil derimod løbende fremlægge store og sammenhængende udspil. Det første inden længe. Andre senere. De kommende års arbejde bliver at reformere Danmark skridt for skridt.
Og i den proces vil vi engagere så mange som muligt i visionen for Danmark om ti år. Jo flere, der er med til at forme vores fremtid, jo bedre bliver den.
Og vi vil bestræbe os på selv at lægge automatreaktionerne væk.
I den publikation, som vi offentliggør i dag, er der flere spørgsmål end svar.
Det er en åben invitation til jer.
<chunk>Vi er afhængige af hinanden. Vi har brug for hinanden. Det har pandemien også vist os.
Derfor skal vi se socialpolitikken, uddannelserne og kulturen, arbejdsmarkedet, integrationen, skattepolitik, erhvervspolitik, klimapolitik, sikkerhedspolitik, beredskabet, samfundets sammenhængskraft – det hele samlet.
Vi har opstillet ti fremskridt for Danmark de næste ti år.
De står på skærmen bag mig.
For det første 
grønnere.
<chunk>FN’s seneste klimarapport er dyster læsning. Klimakrisen er den største globale udfordring i vor tid.
Klimakrisen skal løses. Det kræver akut handling fra verdenssamfundet. Danmark skal presse på for ambitiøse, bindende klimaaftaler internationalt og i EU.
Vi skal videre herhjemme. Næste stop bliver en ny landbrugsaftale.
Danmark skal gå foran. Den grønne omstilling skaber nye arbejdspladser – ikke færre.  
Dermed er det grønne også en vigtig byggeklods til at gøre os 
rigere
 – det andet fremskridt. Men kun hvis vi uddanner til de behov virksomhederne har.
Mit bedste bud er, at den største forhindring for, om vi når 70 procent, er en helt anden end den, de fleste peger på.
Vi skal nok træffe de nødvendige beslutninger. Men jeg tror, den største forhindring er, at vi kommer til at mangle de faglærte, der skal få det til at ske i virkeligheden. Hvis ikke vi har elektrikere. Så kommer der ikke vindmøller op.
Digitalisering, ny teknologi, automatisering og grøn omstilling vinder frem og ændrer jobfunktioner, forretningsmodeller og måder at drive virksomhed på.
Det stiller enormt store krav til arbejdsmarkedet.
Det er også en fremtid, der ligger godt for Danmark. Og skaber nye muligheder.
Men hvordan giver vi bedre vilkår til jer virksomheder?
Ikke mindst til de små og mellemstore virksomheder, som står for to ud af tre job i den private sektor?
Og hvordan sikrer vi, at der forskes i mere ude på virksomhederne? Og hvad med risikovillig kapital?
Det tredje fremskridt er 
dygtigere.
Danskernes rejse gennem uddannelsessystemet er en kæmpe succeshistorie.
Men når jeg skal dvæle ved problemerne. Som jeg har sagt, jeg vil. Så er der også nok at tage fat på.
45.000 unge i alderen 15-24 år, som ikke laver noget. Som hverken har en uddannelse eller et arbejde efter folkeskolen – 45.000.
Det er en kæmpe katastrofe.
Jeg tror ærlig talt, at det tal kommer bag på mange.
Det svarer til, at alle indbyggere her i Fredericia Kommune hverken var i job eller uddannelse. Ikke har noget at stå op til. Vi kan ikke være det bekendt.   
Hovedvejen i vores uddannelser er blevet, at de fleste tager en gymnasial uddannelse og derefter en videregående uddannelse.
Men det er faglært arbejdskraft, virksomhederne kommer til at mangle.
Tænk, hvis vi kan få de unges klimaengagement, uddannelserne, produktion og arbejdspladser til at gå op i en højere enhed.
Det leder frem til det næste – 
Flittigere.
Vi skal arbejde. Flere skal arbejde. Og gerne mere.
Vi skal se arbejde som meget mere end økonomi og forsørgelse. Måske sågar blæse til en ny værdikamp.
At gå på arbejde og tjene sine egne penge skal være et omdrejningspunkt for vores samfund. For kommende reformer. For vores kultur.
Vi har bygget Danmark på arbejde. På at sætte en ære i at arbejde. Værdighed. Selvstændighed. Fællesskab. 
Vi må aldrig opgive mennesker, forvente for lidt og stille for få krav.
Det er også min indgang til en 
ansvarligere 
integrationspolitik. Der er desværre mange især kvinder  med ikke-vestlig baggrund, som ikke har et arbejde at stå op til.
Det problem har regering efter regering erkendt. Men ingen har hidtil formået at løse det.
Det er uholdbart. Eneste rimelige krav er, at kommer man til Danmark, så gør man alt for at lære vores sprog, komme i arbejde, forsørge sig selv og sine børn.
Det sjette fremskridt 
sikrere 
har fået en ulykkelig aktualitet med katastrofen i Afghanistan.
En katastrofe, som giver anledning til en bredere refleksion – ikke 
om 
vi skal tage ansvar, men 
hvordan
 vi skal tage ansvar. Det er en drøftelse, vi skal tage med vores allierede i NATO og i EU.
Danmark er og skal være et aktivt og stolt medlem af verdenssamfundet. Vi har en lang tradition for at kæmpe for vores værdier i verden: Folkestyre. Solidaritet. Kvinders rettigheder.
Og herhjemme skal vi være beredte på sikkerhedsspørgsmål. Ikke mindst i forhold til nye dagsordener. Sundhed. Teknologi. Cyberangreb. Klimaforandringer.
Vi skal have en kollektiv fantasi til at forestille os, at vores virkelighed kan ændre sig på kort tid.
Det syvende fremskridt handler om, hvordan vi skaber et
 retfærdigere
 samfund.
Vi skal sætte ind, hvor forskellene er for store. Og samfundskontrakten for svag. For hvis tilliden slår sprækker, og afmagten slår rod, så mister vi den nødvendige sammenhængskraft.
Hvordan skaber vi reelt lige muligheder i vores samfund?
Hvordan gør vi for eksempel op med den alt for store ulighed i sundhed. Som desværre er et faktum, trods et udbygget offentligt sundhedssystem?
Det næste fremskridt handler om, at vores velfærdssamfund skal være
 varmere.
Jeg kunne kaste mig ud i en lang lovprisning af velfærdssamfundet. Der er meget at rose. Men nu har vi besluttet os for tale om problemerne. Så lad mig sige det, som jeg ser det.
Det er, som om vi alt for mange steder har glemt, hvorfor vi skabte velfærdssamfundet.
Det er, som om noget andet har fået overtaget: Strategier. Detailstyring. Pseudoarbejde.
Vi er i gang med at dræne verdens bedste samfundsmodel for det vigtigste.
Tilliden til, at andre passer deres arbejde. Tilliden til, at mennesker selv kan løse problemer. Tilliden til, at ægte, hjertevarm velfærd skabes i mødet mellem mennesker.
Vi må skrue ned for detailstyring oppefra. Og skrue op for faglighed og ledelse ude på institutionerne.
Det er ikke let. Det vil kræve meget af os alle sammen. Men det er en opgave, vi må og skal tage på os.
Det niende fremskridt er
 stærkere
 – vi skal forbedre mulighederne for både land og by.
Urbanisering og centralisering er generelle tendenser. Men også i høj grad resultatet af tidligere beslutninger, der er truffet.
Det sidste fremskridt 
friere 
bringer mig tilbage den pointe, jeg indledte med: Vi har behov for en rigtig samtale med hinanden.
Det danske samfund bygger på frihed i dobbelt forstand.
For det første giver økonomisk velstand og et socialt sikkerhedsnet den enkelte frihed til at leve et liv med mange muligheder.
For det andet er kulturel dannelse og demokratisk samtale forudsætninger for et frit samfund.
Derfor skal Danmark ikke kun være rigere rent økonomisk. Vi skal også være rigere på ånd, dannelse og demokratisk engagement.
Krisen har vist, hvor vigtige kunsten, kulturen og vores nationale fællesskab er.
I en sådan grad, at jeg tror, vi har potentialet for en ny guldalder for dansk idræt – det har I vist hele sommeren – og for kunst og kultur.
I samme åndedrag vil jeg opfordre til en guldalder for den danske debatkultur.
De sociale mediers hårde tone er et problem. Vores måde at tale med hinanden på skal ikke dikteres af multinationale selskabers algoritmer.
Vi politikere har et ansvar for, at det små ikke altid bliver det største. Og det største ikke fortoner sig som de små detaljer.
Det ansvar har medierne også.
Alt for ofte opstår der en uheldig spiral af enkeltsager, samråd og forhastet lovgivning – som desværre stjæler opmærksomheden fra det egentlige problem.
Danmark er et fantastisk land. Vi skylder os selv og hinanden at tage fat på de rigtige og vigtige samfundsproblemer. Diskutere dem grundigt og fordomsfrit. Finde løsninger.
Lad arbejdet begynde! Jeg glæder mig!







Tale






Statsministeren sagde i sin åbningstale, at der er grund til at være stolt af Danmark. At Danmark er et godt samfund. Det er jeg fuldstændig enig i. Men tillad mig at være direkte her ved dagens start:
Det Danmark, vi er stolte af, er ikke skabt på meget lave ydelser til børnefamilier. På en kriminel lavalder på 12 år. På topskattelettelser. Det Danmark, vi er stolte af, er skabt på det modsatte. På lige muligheder. På sociale fremskridt. På et progressivt skattesystem.
Vi skal fortsætte. Vi skal bygge videre på verdens bedste samfund. Ikke det modsatte.
Vi står over for et folketingsår, der bliver afgørende for Danmark. I mine øjne er der tre opgaver, der er vigtigere end alle andre.
Vi skal have en finanslov på plads, der sikrer to ting. Styrket kernevelfærd. Flere arbejdspladser. Vi skal have et mere retfærdigt dagpengesystem. Vi skal hjælpe mennesker, der er på flugt og samtidig sikre, at den danske integration kan følge med.
Regeringen har et valg. I kan vælge en vej, hvor Dansk Folkepartis manglende ansvarlighed skal forenes med Liberal Alliances ideologiske kamp mod velfærdssamfundet.
Eller I kan vælge en vej, hvor udviklingen af vores velfærd styrkes. Hvor vi med økonomisk ansvarlighed fastholder et bredt samarbejde i Folketinget. Det valg skal statsministeren træffe.
Jeg er stolt af vores velfærdssamfund. Jeg er dybt imponeret over de mange jordemødre, skolelærere, sosu’er og pædagoger, der med stor faglighed og menneskeligt overskud skaber små mirakler i vores hverdag.
Som socialdemokrater vil vi altid forsvare vores fællesskab, når angrebene sættes ind. Fra minusvækst i den offentlige sektor til ideologiske opgør mod vores sundhedsvæsen. Samtidig vil vi også være kritiske, hvor der er brug for det.
Som socialdemokrat tror jeg ikke på, at alt bliver bedre, hvis bare vi bruger flere penge.
Men i en tid, hvor vi har et beskedent råderum, ja, så er der nu plads til mere kvalitet i velfærden. Det gælder ikke mindst for vores børn. For vores ældre. Og i sundhedsvæsenet. Det gælder de brede velfærdsydelser. Og det gælder i forhold til vores udsatte grupper.
Hvor vi som regering fremlagde en børnepakke på 2,5 milliarder kroner til en styrket indsats for de mindste – så ruller Venstre børnepakken tilbage og uddeler rundhåndet 600 millioner kroner til landets rigeste i arveafgift. Det er ikke børnenes finanslov. Det er arvingernes finanslov.
Hvor vi som regering insisterede på at skabe flere muligheder og fjernede de laveste ydelser – har Venstre i stedet afskaffet fattigdomsgrænsen, genindført kontanthjælpsloftet uden tanke for børnene og droppet de billige boliger.
Hvor vi som regering afsatte en milliard kroner til vores ældre til bedre omsorg og pleje, halverer Venstre det beløb – og genindfører en boligjobordning med meget få job.
Dansk Folkeparti vil nu være med til at forringe velfærden. Deres første prioritet er Lars Løkke Rasmussen som statsminister. Ikke velfærdssamfundet.
Det minder mig om en historie hjemme fra Nordjylland.
På Hjallerup marked besøger en mand en hestehandler. Han ser på en hest og spørger, om den vil springe og danse. Hestehandleren nikker og bekræfter, at det vil den. Manden køber hesten og tager den med. Men da han er gået få meter, falder hesten om. Den kan ikke stå på benene. Han går straks tilbage og beklager sig højlydt. ”Du sagde, at den både ville springe og danse – og se nu!” . Hestehandleren svarede: ”Jamen, det vil den også gerne. Den kan bare ikke.”
På samme måde er det jo med Kristian Thulesen-Dahl.
Først var det ufravigelige krav fra Dansk Folkeparti med både grænsekontrol og en offentlig vækst på 0,8 procent. Nu er det ikke længere vigtigt.
Og sådan er det også med regeringen. Hvis I låser jer fast på minusvækst – ja, så er der jo de ikke penge til velfærd, I lovede.
Danmark står over for et opsving. Denne her gang skal det komme hele Danmark til gode. Ikke kun dem med de højeste indtægter. Ikke kun dem, der allerede har et arbejde. Ikke kun de store byer. Os alle sammen.
Når regeringen vil indkalde til forhandlinger om en skattereform, stiller vi op. Og selvom statsministeren var den første til at sænke blikket i forhandlingerne med Anders Samuelsen om regeringsgrundlaget, behøver han ikke sænke topskatten. Vores mandater er en anden vej.
Vi vil gå til forhandlingerne med et klart udgangspunkt. Pengene skal bruges til velfærd. Skulle der mod forventning være et økonomisk råderum: Så let skatten for dem, der tjener mindst.
Pengene skal bruges både retfærdigt og klogt.
Også når det handler om arbejdspladser.
I stedet for forslag uden effekt, bør vi finde sammen om svar, der virker.
Det handler om at sikre ansvarlig kapital til vores virksomheder. Om sanering af afgifter for erhvervslivet. Om bedre vilkår for forskning og udvikling. Om en fremsynet og nødvendig satsning på voksen- og efteruddannelse.
Og det er decideret dumt at hænge den grønne førertrøje på stumtjeneren, når danske virksomheder har så meget at bidrage med i den grønne omstilling.
Det er løsninger, der vil være til gavn for hele Danmark. Dansk erhvervsliv. Danske arbejdspladser. Det gælder ikke mindst i områder af landet uden for de store byer.
Statsministeren sagde i tirsdags, at dagpengereformen fra 2010 grundlæggende er rigtig. Det er jeg grundlæggende uenig i. Reformen har skabt utryghed på vores arbejdsmarked i almindelighed og for tusinder af lønmodtagere i særdeleshed.
Vi ønsker et styrket dagpengesystem. En ny ordning, der giver bedre mulighed for genoptjening. Hvor færre skal falde ud.
Det er aldrig et selvstændigt mål at bruge flere penge. Og ud fra hvad vi indtil nu har kunne erfare, er der muligheder inden for den nuværende ramme.
Men det er afgørende, at vi nu får skabt et robust dagpengesystem. På den baggrund er det vores opfattelse, at der vil være behov for yderligere finansiering. Hvordan og hvor meget må vi forhandle om. Men en samlet løsning findes næppe inden for de nuværende rammer.
Det bør 90 mandater i Folketinget kunne finde sammen om. Ellers er vi i Socialdemokratiet ikke med.
Tiden er til bredt samarbejde. Det gælder ikke mindst på spørgsmålet om flygtninge og udlændinge.
Efter en pinagtig valgkamp med hård retorik, straksopbremsning og symbolpolitik – har virkeligheden meldt sin ankomst.
Danmark skal altid påtage sig vores del af ansvaret. Når mennesker er på flugt, skal de have beskyttelse. Det gælder i nærområderne. De miserable forhold i lejrene kan vi ikke være bekendt. Og det gælder i Danmark, når vi tager imod asylansøgere.
Samtidig skal vi være ærlige om, at flere flygtninge gør diskussionen om det samlede antal af udlændinge endnu vigtigere. Derfor bliver vi nødt til at se på reglerne for familiesammenføring.
Og der ér en sammenhæng. Alle her i folketingssalen ved det. Også selvom ikke alle vil indrømme det.
Som socialdemokrater tror vi på ret og pligt. Og med den værdi i inderlommen møder vi op til forhandlinger om familiesammenføring med tre krav. Det handler om at kunne sproget. Det handler om arbejde. Og det handler om bolig.
Vi er flere forskellige partier her i Folketinget. Vores mål er ikke de samme. Jeg har opridset de socialdemokratiske prioriteringer. Jeg er overbevist om, at vi kan finde hinanden. Hvis vi vil. Vores mandater er klar til samarbejde.







Tale






Tak for ordet. 
Vi holder os til korte taler i dag. Det er et sundt princip. Jeg vil gå lige på. 
Det vil jeg med en historie, som for mig er et ikonisk billede på den måde, hvorpå I – Danmarks stolte produktionsvirksomheder – uden tøven trådte til, da det gjaldt. 
For noget tid siden besøgte jeg Carlsberg og talte med de chauffører, der kørte jomfruturen fra Fredericia til Kalundborg med alkoholbase til håndsprit. 
De fortalte, at det mest gribende øjeblik var, da de første lastbiler kørte over Fyn og kom til Storebælt, og medarbejderne dér bare vinkede dem over. 
Det var et gyldent øjeblik. 
I har reddet menneskeliv.
Det vil jeg sige jer en varm tak for i dag. 
Tak til jer virksomhedsledere. Tak til DI. 
Tak til dig, Lars, for en konstruktiv og ærlig og ualmindeligt klog samtale og dialog. 
Jeg vil gerne kvittere for, at DI’s nye 2030-plan har et stærkt fokus både på økonomisk fremgang, på grøn omstilling og på, at øget velstand skal komme alle grupper i Danmark til gode. 
Ingen DI-plan uden topskattelettelser. Sådan må det være. Her bliver vi ikke enige.
Men den nye 2030-plan er først og fremmest et solidt og konstruktivt bidrag til debatten. Tak for det. 
Dansk økonomi er grundlæggende sund. Vi har et solidt arbejdsmarked. Dygtige medarbejdere. Fremsynede virksomheder. 
Heldigvis er privatforbruget igen på vej op. Læg dertil, at den seneste prognose fra Nationalbanken er lidt mere optimistisk end i foråret. 
Dansk økonomi klarer den bedre, end man kunne have frygtet. 
Men vi har to vigtige opmærksomhedspunkter. 
Det er oplevelsesøkonomien. Og det er eksportvirksomhederne. 
Markederne svigter. 
Verden er blevet mere usikker.
Det ligger regeringen meget på sinde, at vi skal understøtte danske eksportvirksomheder. 
Omkring 800.000 danske job afhænger af eksport. Danmark er et produktionsland. 
I er en af grundene til, at vi klarer os så godt gennem krisen, som vi gør. Vi skal bygge videre på alt det, I kan. 
I dag har DI offentliggjort en analyse, der viser, at 28 procent af jeres virksomheder er kommet styrket ud af krisen. 
Og at årsagen til det i høj grad er digitalisering: Forbedret brug af teknologi og effektiv brug af fjernmøder.
I en situation, hvor fysisk kontakt er begrænset, er det også en stor fordel at være foran på områder som virtuel servicering og automatiseret produktion. 
Og corona eller ej – er det er helt afgørende for konkurrencekraften. 
Danske virksomheder er langt fremme med digitalisering. Det samme er den offentlige sektor. FN har udråbt Danmark til digitale verdensmestre. 
Regeringen vil – også på opfordring fra jer – sætte et arbejde i gang med en ny digitaliseringsstrategi. Det vil vi med den ambition, at Danmark fortsat skal være et digitalt udstillingsvindue. Lad os gøre det til vores fælles ambition.
Et vigtigt aspekt er desuden, at vi skal have styr på vores sårbarheder. 
Der er entydigt behov for et stærkere samarbejde om digital sikkerhed i EU. Det vil være mit budskab, når jeg mødes med mine kolleger til europæisk topmøde senere på ugen. 
Vi skal bruge genopretning af økonomien til en digital omstilling. Og til en grøn omstilling.
En vigtig del af den grønne omstilling er et nyt samarbejde om målrettet forskning. 
Flere af os har gennem et stykke tid talt om, hvordan vi igen kan bringe den offentlige og den private forskning – universiteter og virksomheder – tættere sammen. Skabe en større synergi.
Før sommer blev jeres skattefradrag til forskning og udvikling forhøjet. 
Nu er vi klar til at tage et afgørende skridt, hvis vi får opbakning fra Folketinget. I går lancerede regeringen en grøn forskningsstrategi. Hvor vi sætter en retning med meget klare prioriteter. 
Power-to-X, hvor man tager strøm fra fx vindmøller og omdanner til flydende brint. 
Teknologier, hvor man kan fange og lagre drivhusgasser. 
Her er kæmpe muligheder for at skabe fremtidens grønne industriarbejdspladser.
Jeg vil slutte af med et blik ud i verden. 
I går mødtes jeg med Indiens premierminister Modi – virtuelt naturligvis. På mødet indgik vi – og hold nu fast – Indiens første grønne strategiske partnerskab. Tænk, at Indien af alle lande i verden vælger Danmark.
Som Indiens premierminister Modi har sagt: Indien har størrelsen – Danmark har løsningerne. 
Det er et fantastisk afsæt.
Det er helt unikt.
Vand, vind, affald. 
Områder, hvor Danmark har stærke, anerkendte kompetencer. Som Indien efterspørger til deres grønne omstilling. 
Indien forventes snart at overhale Kina som verdens største land målt på indbyggere. Men Indien er ikke engang blandt vores 30 største eksportmarkeder. 
Her er et meget stort potentiale.
Vi er desuden i fuld gang med den største reform af Udenrigsministeriets eksportindsats i nyere tid. 
Det betyder, at danske ambassadører skal have et endnu stærkere fokus på danske virksomheder. De står klar derude – over hele verden – til at hjælpe jer. Og dermed til at hjælpe danske lønmodtagere og dansk konkurrencekraft.
Og vi vil indædt forsvare den internationale orden med fair spilleregler. Den frie handel var under pres før covid-19. Den er under endnu større pres i dag. 
Vel udstillede corona vores sårbarhed. Vel skal vi beskytte kritisk infrastruktur. Det kommer vi ikke uden om. Vi kan ikke være naive. 
Men vi må heller ikke ende i protektionisme – for jeres succes og dermed vores velstand er udtryk for det stik modsatte.
Der er ikke modstrid mellem at håndtere de nye sårbarheder, som globaliseringen har medført – og ønsket om at støtte klart op om en fri og fair handel. Der foregår efter fælles og gennemsigtige regler.
Fri handel. Et effektivt globalt marked. 
Ikke de stærkes ret. Men lige vilkår for alle.
Det er helt centralt for danske virksomheder. Det er vigtigt for danske arbejdspladser. Det er afgørende for Danmark. 
Verden er blevet mere usikker. Det vil den være, så længe corona raser. Den usikkerhed kan vi ikke fjerne. Men vi skal sammen gøre alt, hvad vi kan for at understøtte dansk eksport. 
Vi herhjemme lever af alt det, I udretter i verden. Danmark var, er og skal altid være et produktionsland. 







Tale






Som I kan se, så skynder jeg mig på talerstolen. 
Fordi jeg ved, at klapsalverne her ikke altid er lige så lange som turen op på øh …
Jeg kommer lige fra en socialdemokratisk kongres, det er lidt anderledes.
Nej, spøg til side, tusind tak for invitationen, tak til dig Cecilie for en god start. 
Tak for – vil jeg gerne af hjertet sige – for jeres første taler her til DI, og selvfølgelig en særlig tak til jer tre unge mennesker, jeg har noteret ned, alt hvad der er blevet sagt.
Tak til dig Nilly for at huske os allesammen på, at der er en regning, der skal betales, og den skal betales retfærdigt. 
Tak til dig Nima for at tale dig som ny virksomhedsejer ind i den samfundskontrakt, hvorpå vi har bygget Danmark.
Og Asger, jeg lover dig, at vi kommer til at skabe et finansministerium, hvor du har lyst til at arbejde igen.
Og så må jeg bare sige, hvor er det dog en fornøjelse at få lov til at deltage her med et dansk erhvervsliv, der går samlet, der går klogt, og der nu går grønt ind i vores fælles fremtid. 
Hver eneste dag der tager I ansvaret og er jo på den måde langt foran de politiske beslutninger på Christiansborg. 
Det vil jeg gerne have lov til at sige jer tak for. 
Jeg vil også vende tilbage til, hvordan jeg mener, vi kan udfordre den rækkefølge. Fordi I har behov for en regering, der er mindst lige så ambitiøse, som I er ude, både i produktionsledet, på laboratorierne og i indkøbsafdelingerne.
Vi ved godt, at det er jer, der driver Danmark fremad. 
Og det viser I endnu engang, og I understreger det med den klimaplan, I lægger frem herop til topmødet, og dermed en – må jeg sige – helhjertet opbakning til regeringens klimamålsætning.
Og den der klimamålsætning. Du sagde det faktisk også. 70 %. 
Det er godt nok ambitiøst. 
Ved vi præcis, hvordan vi skal nå derhen? Nej, det ved vi ikke. 
Men vi ved, at hvis ikke ambitionsniveauet havde været så højt, at vi ikke havde vidst det hele, så havde ambitionerne faktisk ikke været høje nok.  
Og jeg vil gerne være helt ærlig at sige – nu kigger jeg bl.a. ned på dig Morten – at andre partier omkring os har været med til at presse os, Regeringen, hen til de 70 %. Tak for det. 
Og til dig Søren Pape, vi talte lige sammen på vej herind, hvor er det dog skønt, at et af de borgerlige partier i dag med dig i front – det kommer ikke bag på mig, men jeg er glad alligevel – siger: Selvfølgelig er vi flere partier, selvfølgelig er vi et bredt flertal nu, der vil de 70 %. 
Giv bare de to herrer som formænd for deres partier en hånd med på vejen. 
Og Kristian, vi skal jo ikke glemme dig. 
Fordi det kunne jo være, at vi kunne gøre det her endnu bredere. Så giv lige Kristian Thulesen Dahl en hånd med på vejen, så vi bliver endnu flere. 
Og der er noget med rækkefølgen her. Jeg har ikke tal på, hvor mange af jeres virksomheder jeg har besøgt. Det er ved at være mange efterhånden. 
Altid med næsegrus begejstring og beundring. 
Og hvor vi andre taler om den grønne omstilling – og ja, det er i øvrigt rigtigt, det er ikke politikernes fortjeneste det her. 
Jeg vender tilbage til det med tilliden, for det er jo sådan set alvorligt i sig selv. 
Men det at vi i dag står med en dansk regering, som resten af verden kigger på, med en ambition om 70 %, det er vores børn og unge, der gjorde det. 
Det var dem, det var jer, der i tiden op til valgkampen og i valgkampen fik os skubbet helt derhen, hvor vi nu i fælleskab har muligheden for at tage de næste skridt.
Mens vi har talt om den grønne omstilling og overvejet, skulle vi lægge os på den ene procent eller den anden procent? Så har I jo, jer og jeres medarbejdere, været i gang med den grønne omstilling i rigtig mange år. Ja faktisk i årtier. 
Og til forskel fra, hvordan jeg synes det har været i en årrække. 
Så har samarbejdet jo tidligere drevet det her samfund utrolig flot frem.
Økologi, vindmøllerne, som to eksempler på, at vi ikke bare følger markedet fra dansk side, men at vi skaber et marked.
Og det er jo det, vi skal til at igang med igen. 
Jeg vil også gerne sige som socialdemokrat, at ud over at være glad for jeres klimaambitioner, som jeg ved er dybtfølte, så er jeg også glad for, hvor mange af jer der hver eneste dag – i øvrigt uden at prale med det og skrive det ned alle mulige steder – stadigvæk tager et kæmpestort socialt og samfundsmæssigt ansvar.
Jeg kan jo se det, når jeg kommer rundt. 
Hvor mange gode, solide, trofaste medarbejdere I holder fast i, også når ægtefællen får konstateret kræft, og der måske er mere fravær, end der plejer at være. 
Ham eller hende, der er blevet slidt ned, som I på en eller anden måde får plads til i produktionen også fremadrettet. 
Hvor mange af jer der tager unge ind, fordi I selvfølgelig godt ved, at hvis ikke I har et aktivt erhvervsliv, der sørger for det, så er der jo ikke en fremtid heller for jer. 
Det vil jeg bare gerne takke for. 
Og jeg kan se, hvor mange af jer der gør det som den største selvfølge og uden at prale af det. 
Bare lige en kæmpe stor tak for det også.
Og dermed håber jeg selvfølgelig også på jeres opbakning til en regering, som ikke kun taler om klima, men som selvfølgelig også taler om velfærdssamfund.
Fordi vi har jo faktisk i fællesskab i det her samfund og i det her land og som ét folk vist, at der ikke er en modsætning mellem et stærkt dansk privat erhvervsliv og et stærkt dansk velfærdssamfund, med et godt solidt socialt sikkerhedsnet. 
Jeg håber, at den samfundskontrakt ikke alene vil bestå, men blive udviklet i de kommende år. 
Og så til noget, der ikke er så muntert endda.
Nemlig noget af det vi står overfor nu. 
En verden, der ser noget mere dyster ud end bare for kort tid siden. 
Det vi ikke kunne tro, og det vi allesammen forhåbenligt har arbejdet hårdt for at undgå, ser desværre ud til at blive virkelighed. 
Det ser nemlig ud til, at Storbritannien om kort tid forlader EU med eller uden en aftale. 
Jeg vil gerne sige for mit vedkommende, så er det uendelig trist at være vidne til. Og det er faktisk mere end det. 
Fordi det er jo tankevækkende, at vi 30 år efter murens fald begynder at se et Europa på vej med nye mure. 
Og det er vel måske vigtigst af alt en påmindelse om, at udvikling ikke bare går fremad.
Tænk, et privilegium mange os, ja faktisk os alle her i lokalet, har nydt i årtier.  
Verden har kun bevæget sig fremad. Nu begynder verden desværre at gå tilbage. 
Brexit bliver en kæmpe udfordring. Ligegyldig om der er en aftale eller ej. 
Vi lever af handlen med hinanden, vi er hinandens naboer. 
Jeg vil egentlig gerne kvittere for det arbejde, den tidligere regering har sat i gang med forberedelserne til Brexit. 
Men det er også klart, nu nærmer vi os måske en slutdato, derfor bliver vi nødt til at gå op i gear. 
Det har vi sat gang i nu. 
Det handler ikke mindst om de små og mellemstore virksomheder.
Jeg tror, der er mange mindre virksomheder, der ikke lige kan afsætte en medarbejder til at sætte sig ind i de nye regler.
Og hvem ved overhovedet, hvordan de regler kommer til at se ud?
Vi er selfølgelig også gået i gang med sådan det helt konkrete, praktiske arbejde omkring myndighederne, ikke mindst i Esbjerg. 
Måske møder vi en helt ny virkelighed. 
Vi gør alt, hvad vi kan, for at gøre det så let for jer som overhovedet muligt. 
Vil I ikke love mig i den forbindelse, at oplever I forhindringer derude, støder I på det mindste, så tager I fat i os. 
Simon, den hørte du også godt, ikk? 
Fordi vi – og det mener jeg – vi gør alt, hvad vi overhovedet kan. 
Men vi kan ikke jo nødvendigvis forberede os 100 % på noget, vi ikke helt ved, hvad er. 
Så hvis noget ikke fungerer, sørg for at få meldt ind, så vi kan gøre det her så let for jer som overhovedet muligt. 
Brexit står vi overfor. 
Det andet, vi står overfor, og det er jo langt langt sjovere, det er det, vi skal i gang med på klimaområdet. 
Og som vi skal gøre sammen.
Vi har tidligere vist, at det grønne kan blive til guld. 
At grønne investeringer betaler sig, fordi hele verden efterspørger jer og jeres løsninger. 
Vi har også vist tidligere, at når vi løfter i flok, så kan vi helt utrolig meget, selvom vi er så uendelig små.
Som jeg sagde det før: Vores målsætning er historisk høj. 
Vi skal reducere drivhusgasserne med 70 % i 2030. 
Vi gør det af hensyn til klimaet. 
Vi skal også gøre det af hensyn til jer. 
Og jeg tror, inden vi får en klimalov på plads, nu kigger jeg på mange af Folketingets partier, inden jul, ikk? Jo, godt. 
Så er det vigtigt, at vi får slået to ting fast ud over de høje ambitioner. 
Det ene er, at det skal være til gavn for jer, for danske arbejdspladser, danske virksomheder, vækst og konkurrenceevne. 
Det andet, det er lige så vigtigt, at det selvfølgelig ikke må få uligheden til at stige. 
Og hvis vi tør i fællesskab, politikere og erhvervsliv og ikke mindst jeres medarbejdere at have alle tre ting for øje, at være nogen af de mest ambitiøse overhovedet – uden at sætte vores samfundsmodel over styr og til gavn for jer – så kan vi skabe noget, resten af verden kommer til at misunde os. 
Jeg håber, det er det, vi kommer til i fællesskab. Vi er i hvert fald klar til det. 
Som jeg sagde det før, så ved vi ikke helt præcis, hvordan vi kommer i mål. 
Jeg er faktisk ret enig i jeres betragtning om, at op til de 65 % der ved vi ret meget. 
Det sværeste det er de sidste 5 %, altså fra 65 op til 70. 
Derfor – forskning, det vender jeg tilbage til – men måske endnu vigtigere apropros spørgeskemaet fra før.
Når alle os, der er valgt politikere, ikke rejste os, så er det jo ikke, fordi vi ikke selv har tiltro til, at vi skal løse den her opgave. 
Vi skal løse den her opgave. 
Men jeg ved, at danskernes tillid til os politikere – jeg vil ikke sige, den er i frit fald, men det noget, der nærmer sig. 
Og derfor står vi også på det, der vel er et afgørende øjeblik i vores samfunds historie. 
Fordi hvis ikke vi, hvadenten vi er forældre, beslutningstagere virksomhedsejere, har et ansvar for det her samfund, viser jeres generation og dem, der er endnu yngre, at vi tager opgaven på os – at vi ikke kun snakker om den, ikke kun analyserer den, men faktisk løser den – så er jeg bange for, vi kommer til at efterlade en generation med afmagt, med manglende tillid og dermed med manglende tro på det, der binder det hele sammen, nemlig vores demokrati. 
Så når vi skal helt op på 70 % i 2030, så skal vi det først og fremmest af hensyn til vores klima, vi skal det faktisk også af hensyn til os selv. 
Det her samfunds evne til at løse de rigtige problemer, det ligger på vores skuldre. 
Med jeres udspil i dag, så er vi kommet ikke bare et skridt, men et tigerspring nærmere. Det vil jeg gerne have lov til at takke jer for. 
Og derfor også et forslag til, at vi tager det næste skridt – det går hurtigt i dag, ikk? I kommer med jeres plan; I nævnte topskatten, selvfølgelig, meget andet var godt deri, det meste. Ja ja – jeg vil gerne tage det et skridt videre, nemlig at vi, når vi går ud af døren i dag, får lavet en ny klimakontrakt med hinanden og dermed tager de næste skridt I at vise vores børn og unge og den danske befolkningen, at vi faktisk kan gøre det her.
I har bedt om flere penge til forskning. Grøn forskning. Teknisk forskning. Det får I.
Vores forslag er ca. en fordobling af det, vi i dag bruger målrettet på grøn forskning, fra omkring 1 mia. til godt 2 mia. 
Mange af jer har også fortalt os, at ét er, når man skal arbejde i Europa med det grønne, det går. 
Men når man bevæger sig ud på de nye vækstmarkeder eller dem, der skal blive de næste nye vækstmarkeder, så begynder det at være rigtig svært. 
Derfor vil vi også som en del af vores finanslovsforslag lægge op til at gøre det lettere at arbejde ude i verden – apropos Nillys ord – med de grønne løsninger.
Men vi skal videre endnu. 
Fordi hvis vi skal nå målene både i 2030 og 2050, så tror jeg, vi bliver nødt til – nej, jeg er faktisk sikker på, vi bliver nødt til, og jeg håber på jeres opbakning til det – at vi simpelthen skal gå i gang branche for branche. 
Ikke kun tale på det overordnede plan, men at gå ned i procesindustrien, transporten, landbrug, fødevarer, modeindustrien, spilindustrien, turisme, handel, det maritime Danmark. Alle de store brancher, der har bragt det her land fremad. 
Mit håb er, min invitation er, at vi branche for branche får lavet den grønne klimaplan. 
Se på, hvordan I kan få reduceret allerede i 2030. 
Og forhåbentligt – som Mærsk i øvrigt har meldt det – være helt neutrale i 50.
Jeg håber, at se jer allesammen til det nye partnerskab, en ny klimakontrakt, og invitere jer om kort tid til Marienborg.
Jeg ved, I gerne vil. I hvertfald de fleste. 
Og mit tilsagn er – udover at vi går i gang med forskningen, rammevilkårene derude skal blive bedre – at vi som en del af den klimakontrakt, så også siger til hinanden: I forpligter jer, I går i gang. Hvis I støder på forhindringer, lovgivning, der ikke virker, unødvendigt bureaukrati, politikere, der ikke har forstået, hvordan tingene hænger sammen, så melder I det ind, og så får vi nogle af de sten af vejen.  
En invitation til en ny klimakontrakt tror jeg er afgørende for, at vi rent faktisk også når i mål. Og hermed er invitationen givet videre. 
Så tror jeg, at min taletid den er ved at være brugt.
Vi tager afsted mange af os sammen til USA, New York i næste uge. Her skal vi ud at fortsætte Nillys pralestrategi. 
Og jeg oplever faktisk det samme som dig. Man skal ikke sige mange steder, at man kommer fra Danmark, før man får ros. 
Ikke nødvendigvis fordi man er politiker, men på grund af jer. 
Må jeg så ikke bare her til sidst sige, at som socialdemokrat der kender jeg alt til vigtigheden af at have et stærkt dansk erhvervsliv.  
Husk på, det der altid driver os, det er ønsket om fuld beskæftigelse. 
Det kan kun lade sig gøre, hvis I fortsætter med at gøre det så godt, som I gør. 
Og vi står på et rigtig rigtig stærkt fundament. 
Dansk økonomi har det godt, beskæftigelsen er høj, det går godt for eksporten, ledigheden er lav. Det er jeres fortjeneste. 
Den kurs skal vi selvfølgelig videreføre.
Men jeg har også en meget stærk tro på, at både I og resten af Danmark har behov for en regering, der har mere vilje og mere evne til at tage de næste skridt. På forskning og på klima, men selvfølgelig også på uddannelse.
Jeg synes, det har være uklogt, at der er blevet sparet så mange penge på det, jeres virksomheder skal leve af i de kommende år.  
Og det kan jo godt være, bare sagt som en afslutning, at enkelte af jer ikke fik stemt socialdemokratisk i juni.
Og vi kommer ikke til at være enige om det hele, i hvert fald ikke det med topskatten.
Men I har til gengæld mit ord: Vi kommer ikke kun til at være en regering for dem, der har stemt socialdemokratisk. 
Vi kommer til at være regering for jer allesammen. 
Og det gælder ikke mindst jer. I gør et fremragende stykke arbejde. 
Tusind tak for det og tak, fordi jeg måtte være med i dag. 







Tale






Den 21. august 2023 er en dag, jeg aldrig vil glemme. En flot dansk sommerdag.
Præsident Zelenskyy på trappen foran Christiansborg.
Tusinder af danskerne og ukrainere skulder mod skulder.
Med ukrainske flag i hænderne. Og tårer ned ad kinderne.
Af glæde. Af smerte. Af stolthed.
Jeg er lige kommet hjem fra Ukraine igen. Her mødtes jeg med præsident Zelenskyy.
Selvom lidelserne er enorme mødte jeg en præsident, der kæmper for sit land. Og et folk, der aldrig giver op.
Hvor ukrainerne insisterer på at holde fast i deres liv. Deres hverdag. Og deres fremtid. Selvom granaterne bringer død og ødelæggelse.
Men de holder fast. For Kyiv står. Ukraine står stadig. Og det giver os håb.
Hvor vi, der vil freden står over for dem, der vil krigen. Og hvor det, vi gør, betyder alt.
<chunk>Med fredsgudstjenesten markerer vi en tid, hvor krigene er tilbage. Hvor fred og stabilitet er truet. Hvor mennesker dør. Familier splittes.
Men også en dag, hvor vi skal mødes i håbet om fred. Viljen til fred. Insisterer på menneskets værd. På at finde vejen frem
Over hele Europa samles mennesker i dag. Krigen har holdt et spejl op foran os. Og stillet os de grundlæggende spørgsmål. Vil vi stå sammen i Europa? Vil vi fred? Vil vi friheden? Og vil vi kæmpe for den?
<chunk>Danmark har fra krigens start forsynet Ukraine med kampvogne, fly og ammunition, så de kan forsvare deres land. Deres liv. Deres børn. Sendt nødhjælp. Vi er i gang med at bygge op, hvad Rusland har brudt ned.
Samtidig har danskerne og danske virksomheder samlet mad, tøj og medicin ind. I har åbnet jeres hjerter og hjem for de ukrainske flygtninge Og hver eneste dag er der mennesker, der giver vores flygtninge noget at stå op til.
To år med krig er hæsligt. Men vi bliver nødt til at forsætte. Vi fortsætter med at stå på frihedens og demokratiets side. Engagerer os. Viser, at der er en fremtid på den anden side af krigen. At det gode vil sejre.
<chunk>I dag er det præcis to år siden Rusland angreb Ukraine.
Putin troede, han kunne indtage Kyiv på en eftermiddag. Det gjorde han ikke. Langt fra.
Rusland er ikke lykkedes med at knægte hverken ukrainerne eller troen på fremtiden. Tværtimod.
Kære ukrainere.
I Danmark. I Europa. Og jer, der stadig er derhjemme.
Jeres kamp er vores kamp. Hele verden er påvirket af Ruslands ufred. Men kun ét folk kæmper på slagmarken.
I imponerer os. Og det aftvinger intet andet end vores dybeste respekt og dybeste taknemmelighed.  
Som præsident Zelenskyy sagde på trappen foran Christiansborg. Og nu citerer jeg:
”Sammen beviser vi, at livet har en værdi. At mennesker betyder noget. At frihed betyder noget. At Europa betyder noget.”
Citat slut.
Jeg er lige kommet hjem fra Ukraine. Med en stor tak til Danmark. Lad os altid gøre os fortjent til den.
Må alle verdens børn snart få fred fra mørket. Må Ukraines børn få deres fremtid igen.
Tak for ordet.







Tale






Tak for invitationen – og tak for ordet. Stort tillykke med det flotte jubilæum.
Jeg vil bruge anledningen til at folde den udenrigspolitiske situation ud. Og selvfølgelig også give mit bud på, hvor det stiller Danmark og dansk udenrigs- og sikkerhedspolitik.
Og det kan siges kort. Danmark skal kendes som en samarbejdspartner, der:
Ikke alene forlader sig på håb og drømmerier. Vi skal turde at lægge hånden på kogepladen. Og tage det nødvendige ansvar – også militært.
Er fuldtonet engageret i det internationale regelbaserede samarbejde. I multilateralismen. Et Danmark i hjertet af EU. I hjertet af NATO.
Og der er til at stole på. Vi er det, vi siger, at vi gerne vil være.
Sådan kendes vi i dag.
Og det er adgangsbilletten til, at vi også fremover kan spille en større rolle på den internationale scene, end vores størrelse tilsiger.
Løfte vores globale ansvar. Til gavn for danskerne og danske interesser. Og for globale udfordringer.
<chunk>Verden har forandret sig markant, siden Det Udenrigspolitiske Selskab blev stiftet for 75 år siden.
Anden Verdenskrig var netop slut. Europa lå i ruiner. Rusland rykkede frem fra Øst. Danmark var med til at stifte først FN. Og derefter NATO. Og senere begyndte det europæiske fællesskab for alvor at tage form.
Årene efter Anden Verdenskrig var kendetegnet ved en beslutsomhed og en meget stærk handlekraft. En bevidsthed om, at Danmark trods vores størrelse kunne gøre en forskel i verden.
I mine øjne blev stenene allerede dengang lagt til den udenrigspolitik, som Danmark har ført lige siden: aktivt engagement i verden. Præcis som jeres motto lyder.
FN Byen. Den imponerende bygning, som vi står i her, er et vidnesbyrd om Danmarks klare opbakning til multilateralismen igennem mere end et halvt århundrede.
I dag er FN’s verdensmål en del af ordforrådet hos mange danskere – ikke mindst børn og unge. Bredt i Danmark har vi taget dem til os – kommuner, virksomheder og borgere.
Og tænk, at vi i hjertet af København huser et af verdens største FN-hovedkvarterer – med 11 agenturer og mere end 2.000 medarbejdere fra hele verden.
<chunk>Under den kolde krig var udfordringerne meget konkrete. Skarpe kontraster: konflikten mellem demokratiet og diktaturet. Jerntæppet. Våbenkapløbet. Risikoen for atomkrig.
Jeg blev selv politisk aktiv i starten af 90’erne. På tærsklen til det måske mest optimistiske årti i verdenshistorien. Muren var faldet. Europa genforenet. Totalitarismen besejret.
I Sydafrika blev apartheidregimet overvundet efter Mandelas retfærdige kamp for ligestilling mellem sorte og hvide.
Og efter den forfærdelige borgerkrig i det tidligere Jugoslavien, hvor det internationale samfund ikke levede op til sit ansvar, fandt det nye globale verdenssamfund sine ben i en mere aktivistisk udenrigspolitik.
Forandringens vinde blæste. Der var optimisme og fremskridt. En tro på, at menneskerettigheder og demokrati var kommet for at blive.
Globaliseringen og nye teknologier buldrede derud af. Godt, tænkte vi. Den gamle verden var slut.
Men sandheden var som bekendt ikke så simpel.
Der var også skyggesider. Uligheden voksede. Mange oplevede også globaliseringens bagside. Udflytning af arbejdspladser. Integrationsproblemer. Skattely. Skattespekulation. Mangel på solidaritet.
Og så kom 11. september. Det grusomme angreb på USA, på demokratiet og friheden. En brat opvågning, der beviste, at historien ikke var slut alligevel. At vi kunne rammes i hjertekulen af vores samfund. At kampen for vores værdier og demokratiet ikke var ovre.
Og at det i udenrigspolitik 
ikke
 er nok at tro og håbe. At modet til at handle er afgørende. Også når det er svært.
<chunk><chunk>Så hvor står verden så nu?
Jeg kunne fremhæve mange tendenser, som vil præge verden de kommende år. Techgiganternes stigende magt. Den demografiske udvikling.
Men lad mig pege på de tre områder, som jeg mener, er de væsentligste.
1) For det første: klimakrisen. En dybt bekymrende og alarmerende udvikling, som allerede nu påvirker mennesker mange steder. Og det bliver kun værre.
Den seneste IPCC-rapport viser, at den globale gennemsnitstemperatur vil stige markant de kommende 20 år.
Konsekvenserne er mere ekstremt vejr, flere oversvømmelser, mere tørke og en større afsmeltning af permafrosten.
Klimakrisen er tæt forbundet til politiske, økonomiske og migrationsmæssige problemer.
Klimaforandringerne kommer til at forværre eksisterende konflikter i verden. Og vil utvivlsomt også skabe helt nye, hvis vi ikke gør noget.
På trods af de globale ambitioner om at bremse klimakrisen, er vi langt fra at vende udviklingen. De reduktionsmål, som verdens lande har meldt ud, er på ingen måde tilstrækkelige. Alle skal gøre mere end i dag.
2) Samtidig ser vi en magtforskydning i verdensøkonomien. Først og fremmest mod øst.
Allerede i dag tegner Asien sig for tre ud af seks af verdens største økonomier.
I 2035 forventes halvdelen af verdens befolkning at bo i Asien. Og regionen vil stå for over 40 procent af det globale BNP.
Kina har længe haft kurs mod at indhente USA som verdens største økonomi.
Kina og Indien har overhalet Canada og Italien blandt verdens største økonomier.
Og når Brasilien på et tidspunkt får gang i væksten, risikerer også Frankrig og Storbritannien at blive overhalet økonomisk.
Det giver en ny dynamik, som vi skal forholde os til på godt og ondt.
Den økonomiske forskydning påvirker også det sikkerhedspolitiske billede.
3) Også den geopolitiske og militære balance i verden ændrer sig.
Kina er i færd med en massiv militær oprustning – ikke mindst af den kinesiske flåde, som udbygges og moderniseres.
USA er heldigvis fortsat verdens førende militære magt. Men både Kina og Rusland rykker med hver sit udgangspunkt hastigt fremad.
Kina er en kompleks størrelse på den internationale scene. På én og samme tid en konkurrent, en partner, for eksempel på klima, og en systemisk rival.
Vi ser lige nu, at USA i stigende grad retter sit fokus mod Asien. Og det diskuteres, hvad det vil betyde for os i Europa.
Men man misser let pointen: Det er godt for Europa, at USA engagerer sig i Asien.
Det er i vores helt klare fælles interesse.
Faktisk mener jeg, at vi alle skal orientere os mere mod Asien. Den markante økonomiske og politiske udvikling, som sker her, giver muligheder, men potentielt større udfordringer for os. Vi skal passe på med at være naive.
<chunk><chunk>Alle disse globale tendenser udfordrer Danmark.
Vores sikkerhedspolitiske virkelighed er grundlæggende forandret.
I vores eget nærområde i Østersøregionen. Hvor Rusland opruster militært og agerer meget aggressivt. Og i Arktis, hvor Rusland genåbner gamle baser.
I dag er sikkerhed ikke kun et spørgsmål om krudt og kugler. Det gælder i dag nærmest alt i vores hverdag.
I særdeleshed teknologi.
Der er brug for et stærkere modsvar mod dem, der bruger teknologi og cyber til at angribe os. Spionerer mod os. Bevidst spreder desinformation. Eller påvirker demokratiske valghandlinger.
Vi står over for en ualmindelig stor og kompliceret opgave med at forme teknologiudviklingen i en ansvarlig, demokratisk og sikker retning. Der er ingen, som har taget ansvar endnu.
Vi har set uhyggelige forsøg på at fordreje den offentlige samtale og påvirke den demokratiske proces.
Det, der engang bare var teknologi, er nu også sikkerhedspolitik.
<chunk>Sikkerhed handler også om klima. Om sundhedsberedskab og pandemibekæmpelse, om migration og flygtningepolitik.
Dertil kommer terror. Ekstremisme og radikalisering er fortsat en alvorlig trussel i Danmark og Europa. Ikke mindst fordi den kommer indefra.
Endelig handler sikkerhed også om selve robustheden af vores samfund. Beskyttelsen af kritisk infrastruktur. Forsyningssikkerhed og værdikæder.
Et konkret eksempel: Verdens største producent af såkaldte halvledere – som bruges i computerchips – ligger i dag på Taiwan.
Det seneste år har der været en global mangel på disse halvledere. Det er allerede blevet kaldt en ny oliekrise. Og her står Vesten alt for sårbart.
Det er en udfordring, som hverken USA eller Europa kan tackle alene. Vi er nødt til at arbejde sammen om at opbygge værdikæder, der gør os mere uafhængige.
Så sagt med andre ord: Vi står over for en mangfoldighed af udfordringer og trusler. De velkendte, klassiske trusler træder atter frem. Nye kommer til. Teknologien og globaliseringen væver det hele sammen.
<chunk>Og samtidig er vores værdier under stadig større pres.
Rundt om i verden vinder nye autoritære tendenser frem.  
Vi ser systemer og politiske ledere, der helt grundlæggende ikke anerkender værdien af en regelbaseret verdensorden, af demokrati og af menneskerettigheder.
Alle ved, at det regelbaserede internationale samarbejde er under pres. Og mange steder ser vi, at individets rettigheder trædes under fode.
Også her i Europa. Noget så fundamentalt som retsvæsenets uafhængighed udfordres. Og kvinders ret til at bestemme over egen krop er igen til diskussion.
<chunk>I alt dette skal vi huske på vores skæbne- og værdifællesskab mellem Europa og USA.
Jeg tror ikke, at nogen er i tvivl om, hvad jeg mener: USA er Danmarks vigtigste allierede. Præcis som det var for 75 år siden, da Det Udenrigspolitiske Selskab blev stiftet.
Det er ikke kun, fordi USA i kraft af NATO er garanten for danskernes sikkerhed. Fordi USA er Danmarks største samhandelspartner uden for EU. Eller på grund af vores arktiske naboskab.
Verden har brug for et stærkt USA. Som står vagt om vores fælles værdier – demokrati, frihed og menneskerettigheder.
Danmarks og Europas samarbejde med USA giver ind imellem anledning til debat.
Vi så det under Trump. Vi så det i forlængelse af den svære exit fra Kabul i august. Og på bagkant af uenighederne mellem Frankrig og landene bag det nye forsvarssamarbejde i Asien.
Debat skal der være plads til.
Men vi må ikke bedømme vores forhold til USA ud fra et øjebliksbillede. Aldrig. Der skal ikke være et A4-ark imellem Europa og USA.
USA har i årtier været vores vigtigste allierede. Sådan skal det også være i fremtiden. Vi må aldrig glemme det store perspektiv.
Sagt med andre ord: Enkelte begivenheder må ikke udfordre vores sammenhold. Vi må ikke spænde ben for os selv og fokusere på det, der skiller os. Der er langt mere, som samler. Vores sammenhold og solidaritet er det, der gør os stærke. 
Det handler i mine øjne ikke om at vælge mellem et tæt samarbejde med Europa og et tæt samarbejde med USA. Det er en falsk modsætning.
Det er ikke et enten-eller. Det er et både-og.
Vi kan – og skal – styrke europæisk ansvar i NATO. Og vi kan – og skal –  styrke amerikansk engagement i europæisk sikkerhed.
Lad mig i den forbindelse minde om, at præsident Biden har bekræftet USA’s utvetydige opbakning til NATO's artikel 5 – musketereden – der er så vigtig for os. ”
En hellig ed
” var præcis de ord, han brugte.
Kun sammen med USA kan vi løse de store udfordringer på teknologi og på handel. Med udvikling af fælles standarder og regulering, en bæredygtig, fair og gennemsigtig international handel og forsyningssikkerhed.
Det er nu det gælder.
Og jo mere vi tøver. Jo mere tid vi spilder på at så tvivl om nødvendigheden af dette fællesskab. Des mere plads giver vi til de systemiske konkurrenter, der træder stadig tydeligere frem. Og de spilder ikke tiden.
<chunk>Så hvordan skal Danmark så forholde sig til denne totalitet af udfordringer og trusler?
Som jeg sagde indledningsvis. Danmark skal kendes ved tre ting:
Vi handler og gør en forskel. Vi tør at lægge hånden på kogepladen, når det gælder.
Vi bakker op om det internationale samfund og samarbejder med nye partnere og allierede. Danmark er i hjertet af EU og i hjertet af NATO.
Vi er til at stole på. Vi er dem, vi siger, vi er.
Men lad mig sætte nogle flere ord på.
For det første ligger det ikke til os at forlade os på håb og drømmerier.
Udenrigspolitik er konkret handling og konkrete løsninger.
Udenrigspolitik er ikke kun diplomati. Det er også at lægge hånden på kogepladen.
<chunk>Et godt eksempel er den rolle, vi spiller for den globale klimapolitik.
Danmark går forrest i verden. Både fordi vi kan. Fordi vi har en særlig forpligtelse. Og fordi det åbner store muligheder for dansk erhvervsliv.
Lige nu er vi i slutspurten frem mod COP26. Det er ikke tilfældigt, at Danmark er blevet tildelt en vigtig rolle af det britiske formandskab.
Vi viser, at en ambitiøs grøn omstilling ikke er på bekostning af velfærd, arbejdspladser og vækst. Men det stik modsatte.
Vi engagerer os i grønne løsninger globalt. Vores strategiske grønne partnerskaber giver os en unik mulighed for at samarbejde med nogle af de største udledere i verden.
Tag Indien, hvor jeg netop har været. Og hvor der er stor appetit på danske grønne løsninger.
Som premierminister Modi siger: ”Denmark has the skills, India has the scale”.
Prøv lige at overveje, hvad det vil betyde for den globale CO2-udledning, hvis Indien lykkes med den grønne omstilling.
Og tænk, at danske løsninger er en del af den ligning. Dét er at gøre en reel forskel. Det er global indflydelse.
<chunk>Se også på sikkerhedspolitikken.
Vi har en stærk tradition for at være til stede i verden. Også militært. Vi stiller op, når der er brug for os.
Vi har kommandoen for NATO’s rådgivningsmission i Irak.
Vi er dybt engagerede i kampen mod terror i Sahel i Afrika. Vi tager aktivt del i indsatsen imod pirateri i Guineabugten.
<chunk>For nylig har vi oplevet, at den kedelige exit fra Afghanistan har givet anledning til refleksion.
Var den danske indsats forgæves? Skal Danmark undlade at engagere sig i verdens brændpunkter?
Både spørgsmål og svar er forsimplet.
Læren af Afghanistan må i mine øjne aldrig blive, at vi skal engagere os mindre. Tværtimod.
Den eneste måde at sikre vores demokrati og danske værdier – Danmarks tryghed og sikkerhed – er, at tage ansvar.
<chunk>Migration er et tredje eksempel.
I løbet af de næste ti år vil Afrikas befolkning vokse med en femtedel. Og frem mod 2050 forventes tæt på en fordobling i forhold til i dag.
Helt forståeligt er det mennesker, der drømmer om at skabe et godt liv – også uden for deres eget kontinent.
Men irregulær migration er ikke løsningen, hverken for dem eller os.
Flygtningekrisen i 2015 er blevet udlagt som noget særligt. Det tror jeg, er en forkert udlægning. Der er et voldsomt pres på Europas grænser. Europa kan ikke holde til det pres.
Det nuværende asylsystem er ikke alene dysfunktionelt. Det er også inhumant og uretfærdigt.
Siden 2014 er mere end 20.000 mennesker omkommet eller meldt savnet i Middelhavet. Endnu flere har været udsat for tortur, overgreb og vold på rejsen til Europa.
Kyniske bagmænd og menneskesmuglere udnytter andres ulykke. Og samtidig svigter vi dem, der har mest brug for hjælp.
Derfor har regeringen foreslået et grundlæggende opgør med det nuværende asylsystem. Jeg fornemmer, at andre begynder at se det på samme måde.
Vi vil styrke det internationale samarbejde om flygtninge. Og arbejde for at fjerne rødderne til problemet. Mere hjælp til nærområderne.
Evner vi at mindskeden spontane asyltilstrømning, så kan vi også i højere grad tage imod kvoteflygtninge.
I mine øjne er, det det eneste ansvarlige, bæredygtige og humane svar på en alvorlig global udfordring. Vi er i gang. Vi har idéerne. Der er modstand. Men vi har modet til at gå forrest.
Det andet element, der kendetegner dansk udenrigspolitik er, at vi helhjertet engagerer os i det forpligtende internationale samarbejde.
Hvor spillereglerne er ens for alle. Hvor alle har en stemme og kan komme til orde – også små lande som Danmark.
Danmark er i hjertet af EU og i hjertet af NATO.
Svaret er ikke 
mindre
 internationalt engagement og samarbejde. Men 
mere
. Mere og bedre.
<chunk>Ikke mindst i EU.
En fantastisk succeshistorie. Et enestående fællesskab bygget på stærke værdier.
Menneskerettigheder. Demokrati. Bæredygtighed. Ligestilling. Respekten for retsstaten og for menneskers værdighed.
Det er vores arv – det, som definerer os, og som Europa står for i verden. De går helt tilbage til Oplysningstiden. Og de har igennem århundreder forenet Europa og USA.
Værdierne udgør selve fundamentet for vores samfundsmodel.
EU’s indre marked har gjort os velstående. Vi har haft et forspring på viden og velstand. Derfor er vi relevante.
Og hvis vi skal forblive relevante. Så skal vi sætte turbo på at udvikle de løsninger, som vi ved, at skal leve af i fremtiden.
Vi skal bruge den økonomiske genopretning efter corona-krisen til at rykke. På grøn omstilling. Ny teknologi. Digitalisering. Det er kernen i fremtidens økonomi.
<chunk>Lige nu er en vigtig debat i gang om, hvilken rolle EU og Europa skal spille fremover.
EU er det naturlige ankerpunkt for en lang række af de udenrigspolitiske udfordringer, som vi skal tackle de kommende år.
Når vi ønsker at sikre, at techgiganterne understøtter og ikke undergraver den demokratiske samtale.
Når vi skal bekæmpe skattely og fremme en mere rimelig beskatning af de store multinationale selskaber.
Når vi ønsker at styrke kontrollen med udenlandske investeringer og udenlandske økonomiske aktiviteter i Danmark.
Når vi skal skabe rammerne for telesikkerhed og for troværdige leverandører, når 5G udrulles.
Og når vi skal opbygge et robust og omstillingsparat kriseberedskab, der gør, at vi er forberedt på det uforudsigelige.
Så er det EU, der er svaret.
Men vi skal også huske, at EU ikke er svaret på alt. Meget er vi bedre til i de respektive suveræne nationalstater. For eksempel arbejdsmarkedspolitikken.
<chunk>Vi står på tærsklen til at sætte den fremtidige strategiske retning i både EU og NATO. Med udviklingen af EU’s strategiske kompas og NATO’s nye strategiske koncept.
Her er en oplagt mulighed for at styrke samarbejdet på tværs og samtænke de strategiske prioritetsområder. Og sikre, at EU og NATO kan det, der skal til.
<chunk>Danmark er og bliver en aktiv og engageret NATO-allieret.
Men der er ikke tvivl om, at vi skal løfte mere og bedre i fremtiden. Det er mit helt klare udgangspunkt.
Derfor vil et nyt forsvarsforlig også have Wales-målsætningerne som forudsætning. Vi har forpligtet os på et tæt transatlantisk samarbejde. På at styrke NATO både politisk og militært frem mod 2030.
I Arktis oplever vi øget militær tilstedeværelse. Her styrker vi Forsvarets øjne og ører i regionen med en ny kapacitetspakke.
Vores mål om lavspænding er under pres. Her er ikke plads til naivitet.
Risikoreduktion er helt afgørende. Det arbejder vi specifikt for i Arktis. Men når andre rykker frem, skal vi ikke vige tilbage.
I rigsfællesskabet har vi et tæt og engageret samarbejde om de fælles udfordringer.
Senest har vi oprettet et kontaktudvalg, hvor danske ministre og færøske og grønlandske kolleger vil være i dialog om udenrigs-, sikkerheds- og forsvarspolitikken. Både hvad angår nye og gamle trusler.
<chunk>Vi er også helhjertet engageret i FN. Det er fundamentet for det regelbaserede verdenssamfund.
Og det globale udviklingsarbejde.
SDG’erne er et godt udgangspunkt for det.
Mange steder i verden er FN den primære aktør, der med vilje, evne og legitimitet kan håndtere og forebygge konflikter.
Danmark har meldt sit kandidatur til FN’s Sikkerhedsråd i 2025-2026. Dermed viser vi, at vi også i FN ønsker at tage ansvar.
<chunk>Det tredje og sidste element, som jeg mener, skal kendetegne dansk udenrigspolitik, er, at man skal kunne regne med os. Vi har en høj integritet på den udenrigspolitiske scene.
Vi er dem, vi siger, vi er. Vi taler ikke med to tunger. Vi er rodfæstede i et stærkt værdisæt. Det er vores styrke.
Det gælder i den grønne omstilling.
Og det gælder på en række andre områder.
Kampen for den regelbaserede verdensorden. For menneskerettigheder og demokratiet. Kvinders rettigheder. Indsatsen for at skabe fred og stabilitet i sårbare lande. Udviklingsbistanden, hvor Danmark er et af få lande, der giver 0,7 procent af BNI. Vi skal huske at ranke ryggen. Vi leverer mere, end vores størrelse tilsiger, også i Glasgow.
Det er ikke en naturlov, at Danmark fylder mere på den internationale scene, end vores størrelse tilsiger.
Vi gør det, vi siger, vi gør. Det har verden opdaget.
De muligheder, det giver os, skal vi udnytte ved at samarbejde med ligesindede lande.
Først og med fremmest med USA.
Men også med Indien, Sydkorea, Australien, Japan.
Lande, der deler vores værdier og står fast på demokratiet og det regelbaserede verdenssamfund.
Det er helt afgørende, at vi styrker båndene til verdens demokratier i en tid, hvor den globale værdikamp hærger, og hvor den regelbaserede verdensorden er under pres. 
<chunk>Som jeg indledte med at sige, så har verden forandret sig markant siden Det Udenrigspolitiske Selskab blev stiftet for 75 år siden.
Udfordringerne har ændret sig.
Men svarene er de samme.
Danmark skal på alle områder engagere sig helhjertet i verden omkring os.
Vi har noget at byde på, som kan gøre verden til et bedre sted. For vores egen skyld. For klimaet. For de mange kvinder og piger og andre, der verden over søger tryghed og muligheder.
Det er den røde tråd i dansk udenrigs- og sikkerhedspolitik. Før. Nu. Og fremover.
Tak for ordet.







Tale






Dear Excellencies. Dear colleagues and guests. Ladies and Gentlemen. 
A warm welcome to the Copenhagen Migration Conference. 
Thank you all for coming to Denmark today. I am proud that we are gathered here from so many countries and organisations. 
We all face massive problems with irregular migration. Caused by cynical human smugglers. 
An asylum system that is – unfortunately – broken. At great human costs. 
<chunk>The past four years have been turbulent. 
We have witnessed a pandemic. Russia’s brutal war in Ukraine. An energy crisis. A food crisis. And now more unrest in the Middle East. 
Geopolitics have returned. At the same time, as a global rise in irregular migration. Millions of people are on the move. 
Between countries. Regions. And continents. 
In uncertain times, more people will flee from conflict and violence. 
Many embark on dangerous journeys in search of what they hope is a safe and better future. 
Millions will be affected by climate change and natural disasters. 
Migratory flows affect all of our countries. In one way or another. 
Let me start by saying: I see the pressure this puts on the regions of origin. On the countries along the migratory routes. And on communities hosting large numbers of refugees. 
In Europe, we have seen a rise in irregular arrivals at our borders. 
Last year, the EU received more than 1 million asylum applications. Close to the numbers that we saw in 2015 and 2016. 
This is deeply concerning. 
<chunk>No one leaves their home without a reason. But we simply cannot keep doing as we are used to. 
All governments need to be in control of their borders. This is not something to leave in the hands of smugglers. 
They should not be allowed to decide for us. 
The smugglers do not care about the consequences. They hold people’s lives in their hands. 
They take advantage of men, women and children and send them on dangerous journeys towards Europe. 
For thousands, the journey comes at the ultimate price. 
Of those who arrive in the boats, in cars, and by walking, about half are not in need of international protection. And should return to where they came from. 
We cannot just stand by and watch as people risk their lives on these journeys. 
We need to find new ways. 
Where we can help the most vulnerable people. The ones who are in actual need of international protection. 
And, at the same time, provide better economic opportunities in the regions of origin. 
<chunk>There is no quick-fix. No easy solutions. 
The EU Pact on Migration and Asylum is a solid basis to build on. 
But we also need broad and equal partnerships. And commitment for the long-term. 
The partnerships that the EU has entered into is a good example of that. 
First with the EU-Türkiye-statement. 
More recently partnerships with Tunisia, Egypt and Mauritania. And increased EU cooperation with countries in the Western Balkans. 
Partnerships are the right way forward. It is the only way forward. 
We have to step up cooperation in all areas.
Green transition, health, trade, security and migration. 
Countries in Africa, the Middle East and the Balkans hold so much potential. 
Now is the time to find the right solutions. 
<chunk>Your Excellences. Guests. Ladies and Gentlemen. 
We are here today to have an open and frank discussion about these key issues. 
Denmark is ready to engage. And to listen. Thank you. 
<chunk>






Tale






Velkommen til. Og ikke mindst endnu engang velkommen til dig Jonas – en nær kollega og en god ven. Tusind tak for en god samtale. Det er klart, at med den situation, vi står i i hele Vesten og i særdeleshed i og omkring Ukraine, så har vores tid i dag primært været brugt til det sikkerhedspolitiske, hvor vi er tætte allierede og deler vores NATO-medlemskab. Og er også enige om, at vi skal se på, om vi kan styrke det nordiske forsvarssamarbejde endnu mere. Det er brutalt dét, vi oplever i Ukraine lige nu og kræver et fortsat forenet vestligt svar på det sikkerhedspolitiske, men jo i allerhøjeste grad også på hele det civile område. Vi står over for en humanitær katastrofe af dimensioner, som vi knapt kan forestille os og er vant til at arbejde sammen, også i nogle af verdens konfliktområder, så det ser vi selvfølgelig også gode muligheder for netop nu. Energipolitik var engang energipolitik – [det] er nu sikkerhedspolitik. Det er det andet, jeg vil fremhæve efter vores møde i dag. Vi ligger meget tæt på hinanden. Vi er langt fremme på den grønne dagsorden. I er gode til vedvarende energi. Vi er gode til vedvarende energi, men vi har behov for meget mere af den vedvarende energi – ikke alene i Norden, men også fra Norden ind til resten af Europa. Og derfor har vi talt om i dag, og det kan lyde meget teknisk, hvordan vi får styrket den europæiske infrastruktur – altså, så vi får vores vedvarende energi til at virke – ét: Vi skal have mere af den – to: vi skal have den til at virke på hele kontinentet, fordi vi jo, som I ved, har et meget, meget stærkt ønske om at komme ud af den russiske gas så hurtigt som overhovedet muligt. Så hele forsyningssikkerheden i Europa, mener vi i høj grad, er et dansk-norsk ansvar. Det blev et møde, der handler meget om den aktuelle situation. Norge og Danmark har stærke traditioner for at arbejde – vi er tætte naboer. Vi er tætte allierede og har med mødet i dag besluttet os for at styrke det samarbejde endnu mere. Jonas! 
[Statsministeren giver ordet videre til Norges statsminister Jonas Gahr Støre. Du finder denne tale under 'Relaterede taler'].







Tale






For nogle år siden besøgte jeg Skipperskolen i Skagen. Jeg mødte fremtidens skippere og skibsførere. Men også nogle af de lokale fiskere var mødt frem.
En af fiskerne konstaterede tørt, at vi på Christiansborg var uenige om, hvor mange fisk de måtte lande. Han lagde heller ikke skjul på, hvem han var mest enig med. Og jeg tror ikke, det var mit parti…
Men han sagde så noget i retning af:
"Kan I ikke blive enige om et eller andet kompromis? Så jeg ved, hvad jeg har at gøre med. Kan jeg investere et nyt millionbeløb i en ny kutter? Kan jeg regne med, at de nuværende betingelser gælder nogle år frem?"
Det er ord, der går igen
 i vores samfund. Danskerne stemmer på et parti eller en kandidat på valgdagen. Men derefter forventer de løsninger og samarbejde.
Og det er ord, som det er værd at dvæle ved på en grundlovsdag som i dag. Hvor det nu er tre år siden, at danskerne valgte et nyt flertal.
Det er blevet en hel anden valgperiode, end nogen kunne have forudset. Først en global pandemi. Så en krig i Europa. De største kriser i mange årtier.
Det har været en hård tid. Med mange svære beslutninger. Men vi har alligevel valgt at stå sammen. Menneske og menneske imellem. Og politiker og politiker imellem.
Danmark er et af de lande i verden, der har haft den laveste overdødelighed. Vi har den højeste vækst i næsten 30 år. Og aldrig før har så mange mennesker været i arbejde.
Alle i vores samfund har lod og del i dén bedrift. Tak til virksomhederne, der tog et ansvar, som var langt større end deres egen bundlinje.
Og tak til vores fagbevægelse, som påtog sig et kæmpe ansvar for både lønmodtagerne og for virksomhedernes ve og vel.
Væk var særinteresserne. Alle bøjede sig mod hinanden. Og vi kom igennem!
Også Folketingets partier bør være stolte over den bedrift. De mange beslutninger, vi tog i fællesskab. Det var ubetrådt land.
Og jeg vedkender mig de fejl, der blev begået undervejs. Men resultaterne taler for sig selv.
Kriserne har fyldt – og fylder
. Men dansk politik har ikke stået stille på andre vigtige områder.
Tag klimaet. Sammen med SF, Radikale Venstre og Enhedslisten har vi besluttet verdens nok mest ambitiøse klimamål.
Inden 2030 skal vi reducere vores CO2-udledninger med 70 procent.
Status – her kun tre år efter. Med det vi allerede har besluttet og de forslag, vi har lagt frem. Så er vi faktisk – på kun tre år – nået to tredjedele af vejen mod de 70 procent.
Vi har sikret mere skov, mere vild natur, mindre plastik og mange flere grønnere biler. Og internationalt har vi igen fået placeret Danmark dér, hvor vi skal være.
Ikke kun ambitiøse på egne vegne, men også på vegne af resten af verden. Nordsøen skal levere grøn strøm til hele Danmark. Og i fremtiden mere end halvdelen af al havvind i hele Europa.
Når vi kan nå så meget på tre år. Så tænk på, hvor langt vi kan nå i en ny valgperiode. Hvis der stadig er et grønt, ambitiøst politisk flertal.
Og klimaet er ikke det eneste, vi er lykkedes med. Vi har sikret, at pengene følger med, når vi heldigvis bliver flere børn og ældre. Børnehaver og plejehjem skal ikke starte hvert år med at skære ned.
Centraliseringen er endelig blevet udfordret. En læreruddannelse i Svendborg. Et skattecenter i Frederikshavn. En ny nærpolitistation i Struer. En sundhedsreform, hvor hele landet nu kan se frem til nærhospitaler.
Og Arne. Og de mange andre, der har haft et langt og hårdt arbejdsliv. De har nu retten til at trække sig tidligere tilbage.
I dag er det grundlovsdag
. Vores demokratis festdag.
Som politiker handler dagen og vejen ikke først og fremmest om sig selv. Minister betyder at være undergiven. At være tjener. Jeres tjener.
Og derfor er de politiske resultater for landet det afgørende. Socialdemokratiet har gjort det efter valget, som vi sagde før valget.
Vi har samarbejdet på kryds og tværs i Folketinget. Alle partier, ja vel sådan set alle mandater har været med i en eller flere aftaler. Flere end 300 aftaler er det blevet til.
Nogle med vores parlamentariske grundlag. Vi har realiseret store dele af det forståelsespapir, vi aftalte efter valget.
Andre aftaler er indgået med de blå partier. Det er blevet sværere at opnå dansk statsborgerskab. Og der er styr på hvor mange mennesker, der kommer til Danmark.
Præcis som vi lovede det før valget. Men langt de fleste aftaler. Faktisk 9 ud af 10. De er indgået bredt i Folketinget. Henover den politiske midte.
Og derfor, for at vende tilbage til ordene fra fiskeren i Skagen. På mange områder er der nu en tryghed og en sikkerhed for alle jer, der påvirkes af det, der besluttes på Christiansborg.
De brede aftaler består. Også efter et valg.
På en grundlovsdag som i dag
. Kan vi godt fejre, at det samarbejdende folkestyre lever i bedste velgående.
På trods af de hårde ord, der også er blevet sagt fra tid til anden. Som sikkert bliver endnu mere voldsomme i takt med, at vi nærmer os et valg.
Så husk, at regeringen kun var få dage gammel, da vi første gang blev kritiseret for ”magtfuldkommenhed”.
En kritik og et ordvalg, der er blevet gentaget igen og igen. Men er det nu også helt rigtigt?
Hver eneste morgen, når en minister står op. Også på en søndag som i dag. Så skal han eller hun ud at finde 90 mandater.
Socialdemokratiet har ikke et flertal selv. Og det er måske egentlig meget godt. For det betyder, at vi skal forhandle. Dag og nat.
I danskere har det med at sammensætte Folketinget på en måde, der kræver, at vi arbejder sammen. Og tak for det! Det gør resultaterne bedre.
Men gør det regeringen ”magtfuld”? Jeg synes først og fremmest, at det gør politik og samarbejde magtfuldt. For det, der i hvert fald er helt sikkert.
Det er, at man hverken kan bekæmpe klimakrisen eller tackle de helt store udfordringer for vores samfund. Hvis man omvendt er magtesløs.
At vi i onsdags skulle til folkeafstemning
. Det var en beslutning, som vi traf sammen med Venstre. SF. Radikale. Og Konservative.
Konfronteret med en krig i Europa. Så satte vi os sammen. Lagde de sædvanlige uenigheder til side.
Vi besluttede os for, at Danmark skal øge udgifterne til forsvar og sikkerhed til to procent af vores bruttonationalprodukt. At vi vil gøre os fri af den afhængighed, vi alt for længe har haft af russisk gas.
Og vi anbefalede danskerne at afskaffe vores forsvarsforbehold. Det erklærede 66,9 procent af vælgerne sig enige i.
Det er første gang, at vi afskaffer et af de fire forbehold. Med det største flertal nogensinde i en EUfolkeafstemning. I samtlige valgkredse stemte danskerne ja.
Det er et ”ja”, som vi passer godt på. Og det er en tillidserklæring. Til det samarbejdende folkestyre.
Før sidste valg sagde vi socialdemokrater
, at der ikke er ét parti, vi kan gøre alt sammen med. Men at der til gengæld er mange partier, vi kan gøre meget med.
Det har vi nu bevist i tre år. Derfor er det tid til at gøre status. Og i dag, hvor der højst er et år til næste folketingsvalg. Så er det også tid til at se frem.
Når valget udskrives – og bare rolig, det bliver ikke i dag. Men når det sker, så går vi til valg på, at regeringen kan fortsætte. Med den klare ambition, at vi igen kan formidle et bredt samarbejde i Folketinget.
Og med en klar retning. Vi skal sætte endnu mere turbo bag den grønne omstilling. Holde fast i en ansvarlig økonomisk politik. Hvor endnu flere kommer i arbejde. Så vi kan sikre, at der fortsat er råd til velfærd. Og til sociale forbedringer.
Vi vil en omfattende frihedsreform i den offentlige sektor. Til gavn for os, der har brug for velfærden og til gavn for alle jer, der hver dag leverer den.
Og så skal vi ikke mindst håndtere, at priserne stiger, fordi inflationen er tilbage i Europa. Benzin, gas og fødevarer tynger nu familiernes budget på en helt anden måde, end vi er vant til. Jeg ved, det er svært for mange. Og det skal selvfølgelig stå højt også på den politiske dagsorden.
Vi inviterer alle partier med i et bredt samarbejde om de næste store beslutninger for vores land.
For med den skæbnestund, som Danmark og hele verden befinder sig i. Så er der brug for en regering, der tør tage ansvar. Og træffe de nødvendige beslutninger. Som kan skabe resultater. Få det til at ske.
Kan det også være en regering
 henover den politiske midte? Det vil jeg gerne åbne for en diskussion af.
Jeg synes, at det nationale kompromis om Danmarks forsvar og sikkerhed viste. At vi for alvor kunne træffe fremsynede beslutninger.
Den pligtfølelse, der kendetegnede Jakob Ellemann-Jensen. Pia Olsen Dyhr. Sofie Carsten Nielsen. Og Søren Pape Poulsen.
Den pligtfølelse. Og vilje til at tage ansvar. Den tjente Danmark godt.
Usikre tider kalder på sammenhold. Og på ansvarlighed. Og vi lever unægtelig i en mere usikker tid. Kriserne står i kø.
Som statsminister må man aldrig være bange for at tage ansvaret på sig. Det er sådan set en del af opdraget, hvis man bliver betroet ansvaret for at stå i spidsen for det her fantastiske land.
At stå fast, når det er nødvendigt. Og aldrig. Aldrig lade sig presse til beslutninger, der er forkerte for Danmark.
Det har været min ledetråd de seneste tre år. I alle de beslutninger, vi har taget. I håndteringen af de globale kriser, der har ramt os.
Dét ansvar er jeg parat til at påtage mig igen. Om muligt også gerne for en regering, der består af partier fra både rød og blå blok.
Det vil selvfølgelig kræve, at den politiske fællesmængde er stor nok. Det ved vi ikke, om den er.
Men er det helt skørt at afsøge muligheden? Det synes jeg ikke. I en tid, hvor der er nogle, der gerne vil splitte. Så er vi nysgerrige på, om der kan bygges bro henover de grøfter, der traditionelt er i dansk politik.
Man kan kun lede et land. Hvis man kan samle et land. Tak for ordet. Og rigtig god grundlovsdag.







Tale






Deres Majestæt. Deres Kongelige Højheder.
Kære formand. Kære kolleger.
Kære Dronning Margrethe.
Det er med ydmyghed, at jeg i dag vil forsøge at sætte ord på Deres betydning for Danmark.
Jeg vil lægge ud med at gå tilbage.
Ikke kun 50 år tilbage i tiden. Men endnu længere.
Til dengang danskerne stemte om det vigtige spørgsmål: Må en kvinde arve tronen?
De har fortalt, hvor svært det var at blive tronfølger som blot 13-årig. 
At det føltes uvirkeligt. Og skræmmende. Ikke mindst fordi begivenheden ville hænge sammen med Deres elskede fars død. 
At det var vanskeligt at rumme for en genert og følsom 13-årig.
De har fortalt om den sky teenager. Men danskerne så noget andet.
En opvakt og klarøjet pige, og den kloge dronning, hun ville blive en dag.
Dronning Margrethe den anden er reelt valgt af folket ved en demokratisk afstemning i 1953.
Selvom nogle dengang ville det anderledes.
Nu vi er her i Folketinget, så lad mig nævne en episode, som Folketingets daværende formand, Gustav Pedersen, har beskrevet i sin dagbog.
Det var til et vælgermøde dengang i 1953. En borger rejste sig op og sagde sin mening ligeud.
Og jeg vil på forhånd beklage ordvalget. Det var ikke til den pæne side. Men ifølge formandens dagbog faldt ordene sådan her:
”Vi vil fanden gale mig ikke regeres af kællinger.”
Citat slut.
Men sådan blev det. Og sådan er det.
I dag ved vi alle, at valget af Prinsesse Margrethe til Danmarks tronfølger og kommende dronning var et fremragende valg.
Hvad De har opnået, er rent ud sagt imponerende.
For tiden har jo ikke stået stille. Tværtimod.
Samfundet har forandret sig grundlæggende på nær sagt alle områder. Som Folketingets formand fint beskrev det i sin tale lige før.
I en tid, hvor institutioner og autoriteter stod for fald. Og splittelsen lurede. Der har De formået at samle os som folk.
Det er Deres personlige fortjeneste, at kongehuset i de 50 år, der er gået, både har forstået, hvad traditionen betyder. Og har tilpasset sig en ny tid.
Og lad mig tilføje – at hele den kongelige familie – og i særlig grad Kronprinsparret og deres familie – repræsenterer den fornyelse og tradition.
Det afføder ikke alene dyb respekt, men ægte hengivenhed.
En hengivenhed, som også omfatter nye danskere og mennesker, der ikke har en lang historie i vores samfund.
Vores dronning er vores samlingspunkt.
Ikke mindst i den værste krise siden Anden Verdenskrig –pandemien. Her har Deres indsats været helt og aldeles uvurderlig.
De planter håb. De samler os. Og De indgyder mod, når vi har brug for det.
Med en autoritet, som ingen anden i Danmark besidder.
<chunk>Vi har netop her i formiddag afholdt statsråd nummer 560 i Dronning Margrethes regeringstid. Statsrådet er en gammel institution, som stadig er vigtig den dag i dag.
For den er båndet mellem kongehuset og regeringen.
Første gang, jeg selv havde fornøjelsen af at skulle møde Dem på Amalienborg – til referat, som det hedder, når regenten og statsministeren drøfter stort og småt – da forstod De at sætte en scene, som var både varm og sjov.
Der sker det, at jeg kommer ind ad døren til Dronningens private arbejdsværelse. Og på den stol, som var tiltænkt mig, sidder – en gravhund.
Der udspiller sig så en længere samtale mellem Hendes Majestæt og gravhunden Tilia, om hvis plads Tilia har indtaget. Statsministerens – eller gravhundens?
Alle, der har hund, ved, at en sådan samtale er mulig. Og hvordan den plejer at ende.
Men jeg kan afsløre, at jeg trak det længste strå. Jeg fik siddepladsen. For Deres Majestæt kan – hvis nogen skulle være i tvivl – sætte Dem igennem, når De vil.
Kære Dronning Margrethe.
De er indbegrebet af dannelse. Udsyn. Og vid. 
De har en dyb pligtfølelse.
Og jeg vil tilføje, at De – selv efter 50 år – bærer pligten med glæde. Det mærker vi andre tydeligt. Og den glæde smitter.
Deres kæmpe engagement afspejles i et stort smil eller dybe panderynker. Helt uden filter.
Ingen er i tvivl om, hvad De føler for.
De har sagt 
”Man skal holde sig på måtten, men ikke være bange for at stå på den.”
De har netop holdt nytårstale nummer 50. Igen ramte De dét, som optager os alle, uanset hvor vi står hver især.
Dronningen har fingeren på pulsen.
Vi rykker sammen som folk. Og bliver en bedre udgave af os selv.
Gennem et halvt århundrede har De repræsenteret Danmark i utallige lande og her vist verden den bedste udgave af Danmark. Alt, hvad vi er. Hvad vi står for.
Deres Majestæt er så ærkedansk som nogen. Og kosmopolitisk som ingen anden.
Også Prins Henrik ydede en meget stor indsats for Danmark. Det husker vi med taknemmelighed. Han er savnet i dag.
<chunk>Som vi alle ved, omfatter Deres engagement også kunst og kultur. De er trådt frem som udøvende kunstner. Det kræver vilje og mod. Og det har glædet mange.
Med den gave, som regeringen og Folketinget giver Dem i dag, har vi ønsket at forene Deres kunstneriske engagement – med Deres kærlighed til rigets tre lande.
Gaven er – et kunstværk, som vil symbolisere båndene mellem Færøerne, Grønland og Danmark.
Det er bånd, som De selv i meget høj grad bidrager til at styrke gennem Deres rejser, indsigt, forståelse for og dybe kærlighed til befolkningerne i alle tre lande.
Jeg vil ønske god arbejdslyst til værkets kunstnere: Hansina Iversen fra Færøerne, Jessie Kleemann fra Grønland og Gudrun Hasle fra Danmark.
Og fra regeringen og Folketinget vil jeg ønske Hendes Majestæt Dronningen et varmt tillykke med regeringsjubilæet!
<chunk>Kære Dronning Margrethe.
Historien om Deres 50 års regeringstid er fortællingen om, hvem vi er som land og som folk. En drøm og et håb, vi er stolte af.
Opgaven og pligten fik De i arv. Men folkets kærlighed kan man ikke arve. Den er rettet mod den, De er.
Vi ser alle frem til september, hvor hele Danmark vil fejre vores Dronning med manér.
Men allerede i dag vil jeg tillade mig – på vegne af alle i Danmark – at ønske Deres Majestæt et dybtfølt tillykke og de bedste ønsker for fremtiden.







Tale






Kære alle her i salen. Kære jer, der ser med hjemmefra. Kære socialdemokrater. Kære alle.
For kort tid siden udkom første del af FN’s sjette klimarapport.
Vi vidste godt, at klimakrisen er vores generations allerstørste udfordring.
Men rapporten er alligevel dyster læsning. Klimaforandringerne vil ske hurtigere, end vi troede. Konsekvenserne er større, end vi troede. Og udviklingen bliver sværere at begrænse, end vi troede.
Klimaforandringerne er ikke et fjernt mareridt. De er her lige nu – og det vil kun blive værre.
Højere temperaturer. Isen der smelter. Vandstanden der stiger. Ørkenen der breder sig. Skovbrande nogle steder. Senest i Grækenland. For få år siden i Australien. Andre steder regn i mængder, vi ikke har set før. I Tyskland. I sommer. Hele bydele blev skyllet væk.
Vi mærker de voldsomme ændringer i vejret. Det er ikke kun isbjørnen i nord, der mister sine naturlige livsbetingelser. Også mange mennesker kan i fremtiden ikke blive boende, hvor de har boet i generationer.
Vi bor på en klode, der forandrer sig med en ødelæggende hast.
Klimakrisen kræver politisk handling. Grøn energi, forskning, biler, madvaner. Men vigtigst af alt.
Det starter og slutter med ansvar.
Om vi er klar til at se os selv som en del af naturgrundlaget. Acceptere, at dyrene, planterne og den luft vi lever af ikke er noget andet end os selv. Men tværtimod en betingelse for vores fortsatte eksistens.
Og om vi er klar til at acceptere konklusionen: At vi skal leve, forbruge og transportere os, så vi passer på kloden og hinanden.
Og vi skal bruge klodens ressourcer med respekt for dem, der kommer efter os. Det burde egentlig ikke være så svært. Det er jo vores egne børn og børnebørn.
Vi skal tage ansvar. Hver især. Og især sammen.
Med regeringsskiftet kom helt nye ambitioner ind i lovgivningen. Danmark er et af de lande i verden, der vil mest for klimaet. På kortest tid.
Jeg tror på den danske strategi.
En ambitiøs, grøn omstilling båret af en bred folkelig opbakning. Tak for det.
<chunk>At vi i 2030 skal udlede 70 pct. mindre er vores konstante ledetråd. Derfor har vi på få år fremlagt forslag og truffet vigtige beslutninger, som bringer os næsten halvdelen af vejen.
Jeg er glad for, at vi lige nu har et politisk flertal på Christiansborg, der evner at træffe de svære beslutninger.
Med rapporten fra FN’s klimapanel IPCC står det klart, at selv de lande, der er nået langt. Skal gøre mere, end de gør i dag. Det gælder også for Danmark.
Vi ved godt, at vi ikke er i mål endnu.
Vi har nu sat en slutdato for produktionen af olie og gas i Nordsøen i 2050. Vi er i gang med en omfattende elektrificering af Danmark.
Vores elproduktion skal være grøn.
Vi etablerer to nye energiøer.
Vi har besluttet en markant omlægning af vognparken. 775.000 grønne biler. Mindst.
En ensartet CO2-afgift. Med det mål, at det bliver dyrere at producere og forbruge sort og billigere at producere og forbruge grønt.
Og landbruget. Ja, landbruget skal også være med.
Vi lever i et af de mest intensivt dyrkede lande i verden. I Danmark producerer vi fødevarer, der kan brødføde næsten 3 gange så mange mennesker, som vi selv er. Det skaber eksport og masser af arbejdspladser.
Det giver os også et endnu større ansvar for faktisk at passe på klimaet og naturen. Nu går de politiske forhandlinger om landbruget ind i sin afsluttende fase.
Og lad mig i dag gøre det helt klart:
Landbruget skal – selvfølgelig – omfattes af et bindende reduktionsmål.
<chunk>Jeg er stolt af, hvor langt vi er nået i Danmark. Og jeg er stolt af, at Danmark leverer de løsninger, som resten af verden efterspørger. Kloden rundt findes danske vindmøller, dansk design, pumper, vandsystemer og vinduer.
Tænk, at Danmark er det første land i verden, der indgår et grønt strategisk partnerskab med Indien. Vi har meget at bidrage med, når 1,3 mia. indere skal forbruge grønt el, bygge grønt og have adgang til rent drikkevand.
Om lidt mere end en måned mødes verdens ledere til COP26 i Skotland. Det er nu, der skal handles. De rige lande skal levere på deres løfter. De store vækstøkonomier skal løfte mere.
Den danske regering vil arbejde intensivt for at fremme et ambitiøst resultat i Glasgow. Blandt andet derfor rejser jeg selv allerede i morgen til New York i forbindelse med FN’s generalforsamling for at deltage i et globalt klimatopmøde.
Vi gik til valg på, at Danmark igen skulle være en grøn stormagt.
Det leverer vi nu.
Samtidig gør vi klar til de næste store beslutninger.
For lidt over en uge siden fremlagde regeringen vores store reformforslag: Danmark kan mere I.
Også her spiller klima en rolle.
Vi sætter elafgiften ned, så strøm – der om få år vil være 100 pct. grøn – bliver billigere. Vi afsætter en milliard om året til yderligere klimainvesteringer. Som noget nyt foreslår vi, at Danmark skal have 3 splinternye, hypermoderne og virkelig attraktive klimaerhvervsskoler.
Og her en særlig hilsen til jer, der er unge:
Hvis du drømmer om en bæredygtig fødevareproduktion i Danmark og at arbejde med afgrøder på en miljø- og klimavenlig måde – så er der her en uddannelsesvej for dig.
Hvis du drømmer om cirkulær økonomi og at bygge og renovere boliger med gammelt genbrugsmateriale, jordvarme og ren energi – så er der her en uddannelsesvej for dig.
Og hvis du drømmer om et moderne fjernvarmesystem fyldt med nye grønne løsninger. At sætte vindmøller op på havet. At producere affaldssystemer uden ressourcebelastning – så er der her en uddannelsesvej for dig.
De unge har vist os andre, at klimaet skal være helt i toppen af dansk politik.
Det er jer. Og det er danske lønmodtagere. Forskere. Selvstændige. Kreative. Iværksættere. Pensionskasser. Erhvervsledere. Hverdagsaktivister.
Det er jer, der skaber forandringens grønne vinde. Giv dem en stor hånd.
<chunk>Regeringen har fremlagt 10 fremskridt for Danmark de næste 10 år. Et grønnere Danmark er ét af dem.
Fælles er en fornyet tro på, at politik betyder noget. Når vi kan bekæmpe en global pandemi. Fordi vi beslutter os for det. Så er der så meget andet, vi også kan.
Det har fået nogle til at sige, at vi er magtfulde.
Men der er én ting, der er helt sikkert. Man kan ikke bekæmpe klimakrisen. Man kan ikke tackle de helt store udfordringer.
Hvis man er magtes
løs
<chunk>Kald det hvad I vil.
Socialdemokrater. Vi er 
aldrig 
bange for at tage ansvar. Slet ikke i kriser.
Coronakrisen har lært os, at der altid er et valg. Da pandemien ramte med ekstrem styrke – stod vi over for en skæbnesvanger beslutning.
Vi kunne lade pandemien rasere. Tage sine ofre. Både i menneskeliv og arbejdsløshed. Vi valgte det modsatte.
Hver især satte vi vores egne behov til side. Blev hjemme. Holdt afstand. Fik styr på smitten.
Den nødvendige infrastruktur for værnemidler, test og vacciner blev opbygget. Et enigt folketing vedtog historisk store hjælpepakker. Indførte lønkompensation. Fagbevægelse og arbejdsgivere trådte til. Tog ansvar gennem 17 trepartsaftaler.
På en dag som i dag kan jeg godt sige det, som det er: Vi førte ekspansiv, socialdemokratisk krisepolitik.
Det var det, vi gjorde. Ikke med de ord. Men med det indhold. Og resultatet? Det kan I se, når I kigger jer rundt i Danmark. Vi holdt arbejdsløsheden nede. Det samme med konkurserne. Og fordi vi aldrig lukkede den private industriproduktion ned, så er der nu fuld damp på både forbruget og eksporten.
Vi har styr på gælden. Dansk økonomi er holdbar. Og beskæftigelsen? Den har aldrig været højere.
Vi forventer nu den højeste vækst i 15 år. Ikke i 5 år, ikke i 10 år – men i 15 år. Vi har et imponerende dygtigt erhvervsliv.
I snart 150 år har Socialdemokratiet stået på samme side som danske arbejdere og lønmodtagere.
I de næste 150 år. Der står vi på samme side som både lønmodtagere og virksomheder!
Tak til hele Danmark for jeres indsats. For det I valgte at undvære for det fælles bedste. Tak til de unge der passede på de ældre. Tak til alle jer, der gik en kilometer ekstra, så vi i fællesskab kunne redde liv og få os så stærkt igennem krisen.
Og tak til jer her i salen.
Det var mig, der stod med det ultimative ansvar i de mørkeste uger og måneder.
I var der. I bakkede op. Og ikke én eneste gang skulle jeg forsvare regeringen internt her i Socialdemokratiet.
Vi fik arbejdsro til at løfte det ansvar. Til at stå fast, når det var nødvendigt. Kære kongres.
I skal vide, hvor taknemmelig jeg er for det.
<chunk>Det er vores forventning, at den mest alvorlige fase i coronakrisen nu ligger bag os. Langt de fleste danskere har ladet sig vaccinere. Vi har en stærk epidemikontrol.
Derfor er Danmark åbent. Hverdagen er tilbage.
Og hold nu op, hvor har vi savnet den!
Med en buldrende økonomi på bundlinjen kan vi nu for alvor løfte blikket og se frem.
Danmark kan mere. Vi skal mere.
Først og fremmest skal vi investere mere i uddannelse. Vi har alle sammen brug for at blive dygtigere. Derfor foreslår vi et markant løft af uddannelserne.
For at få råd til det, er der noget, vi må undvære. Derfor foreslår vi at stramme dimittendreglerne. Så man ikke går markant op i ydelse i det øjeblik, man afslutter sine studier og ikke har et job.
Vi foreslår også at indføre en 37-timers arbejdspligt for folk, der ikke er integrerede i Danmark.
Og ja, lad os bare lige tage værdispørgsmålet med det samme.
Som samfund er vi dybt afhængige af hinanden. Undervejs i krisen så vi det meget konkret. Men det gælder også i ikke-krisetider.
Det universelle velfærdssamfund med fri og lige adgang både til sundhed og uddannelse kan kun hænge sammen, hvis alle voksne som udgangspunkt går på arbejde.
Jeg mener af hele mit hjerte, at det altid er bedre at have et arbejde end ikke at have et arbejde. Og jeg mener af hele mit socialdemokratiske hjerte, at alle mennesker er forbundet og forpligtet. Til at bidrage med alt hvad vi hver især kan.
Til gengæld har samfundet – og virksomhederne – også et ansvar for dem, der har behov for omsorg og særlige rammer for at kunne være på en arbejdsplads. Og vi har et ansvar for dem, der gerne vil arbejde, men som desværre er for syge til det. De har krav på vores alles respekt og hjælp.
Også derfor er det så afgørende, at de der kan arbejde også går på arbejde. Sådan er det for langt de fleste. Selvfølgelig. Men en del særligt kvinder med ikke vestlig-baggrund
lever af passiv forsørgelse. Det er uholdbart. For integrationen. For deres børn. Og for dansk økonomi.
Og for sammenhængskraften. Jeg møder rigtig mange mennesker med indvandrerbaggrund, der hver eneste dag – eller nat – knokler. For dem selv, for deres børn og for Danmark. Mange af dem har da en forventning om, at alle andre gør det samme.
Derfor en ny arbejdspligt for borgere med et integrationsbehov. Det bedste er selvfølgelig, at du får et helt almindeligt arbejde. Men hvis ikke det lykkes med det samme, så skal du i fremtiden arbejde 37 timer om ugen for din ydelse.
Jeg ved godt, at nogle borgmestre er kritiske over for det her forslag. Jeg ved også godt, at der nok skal være praktiske besværligheder.
Men hvis vi lige løfter blikket engang. Og det er det, der er vores opgave som socialdemokrater. Så er det desværre et faktum, at der igennem de seneste fire årtier er kommet flere mennesker hertil, end hvad integrationen har kunnet bære.
Mange bidrager positivt. Går på arbejde. Uddanner sig. Men der er for mange, der ikke gør. Kriminaliteten er for høj. Det er den sociale kontrol også. Og alt for mange går ikke på arbejde.
Vi har over årene fået bedre styr på antallet og tilstrømningen. Det er fortsat afgørende. Men det kan ikke stå alene. Alle der er i Danmark skal bidrage positivt. Også til samfundsøkonomien.
I år fejrer Socialdemokratiet 150 års jubilæum. Tillykke med en imponerende historie og rejse. Til de modige der dengang gik forrest. Dem der udbyggede, og til jer der løfter ansvaret i dag.
Fra begyndelsen har vi samlet os under den røde fane. Sunget med på Oskar Hansens sange og kæmpet for de værdier, der har forandret sig i ordlyden, men aldrig i dybden.
En af de værdier er samtidig en af de vigtigste forklaringer på, at Danmark er et af de bedste lande at leve i. Nemlig: Gør din pligt. Og kræv din ret. I den rækkefølge. En værdi, der samlede Danmark og som fortsat bør samle os. En værdi, som alle kan efterleve. Hvis vi vil.
<chunk>Når vi strammer reglerne for dimittender, indfører en arbejdspligt, hæver skatten i toppen af samfundet og omlægger erhvervsstøtten – ja, så har vi råd til andre vigtige ting.
Så har vi i fremtiden råd til at investere 2,5 mia. kr. om året i uddannelse. Om året!
Det kommer oveni, at denne regering allerede har fjernet omprioriteringsbidraget. Afskaffet uddannelsesloftet. Tilført midler til folkeskolen. Løftet taxametrene på ungdomsuddannelserne. Og sikret en bedre fordeling af uddannelser i hele landet.
Jeg tror, de færreste gør sig begreb om, hvor meget vi egentlig investerer i unge og i uddannelse. Og derfor en invitation. Til elever og studerende. Undervisere. Ledere. Og ja, også til erhvervslivet.
Kom med jeres bud på, hvordan vi skaber den største forandring. Vær med til at prioritere. Vælge til – og fra. Så de milliarder, vi fremover kan investere, kommer til at gøre en reel forskel.
Uddannelse er ikke det eneste, vi får råd til, hvis et politisk flertal tager ansvar for finansieringen.
Vi kan skabe et nyt og varigt grønt råderum.
Og vi kan gøre noget, som jeg ved, ligger rigtigt mange mennesker på sinde.
Både her i salen og ude i stuerne.
Et konkret forslag, som vil give en række danske familier markant flere penge mellem hænderne.
Nemlig jer, der er på førtids-, senior- eller folkepension. Som har en partner med en arbejdsindtægt. Som måske betyder, at I bliver trukket i pensionen.
Vi foreslår nu at afskaffe de modregningsregler.
Det gør det mere attraktivt for jeres partner at tage en ekstra tjans. Og det gør jeres pension mere værd.
Vi foreslår også at styrke vores unikke samfundsmodel. Gode overenskomster. Høj organisationsgrad. Det giver tryghed og fleksibilitet.
Men i dag er forskellen på løn og dagpenge blevet for stor. Mange mennesker oplever en stor nedgang i deres månedlige ydelse, hvis de mister deres arbejde. Derfor foreslår vi at hæve dagpengene i de første 3 måneder for folk, der har været i arbejde og en a-kasse længe.
Lægger I alt det her sammen. Så har vi muligheden. For et rigere, grønnere og dygtigere Danmark. For en udvikling, hvor vi får råd til at investere i det, vi vil have mere af.
Det kan lade sig gøre at føre politik, der er både økonomisk ansvarlig og social retfærdig. Det beviser vi nu. Det viser vi nu.
Og som vi sagde i sommer: Vi skal ikke hjem. Vi skal videre.
<chunk>Lad mig her nævne 3 ting. Decentralisering. Sikkerhedspolitik. Ånd og sjæl.
Alle ved, at vi socialdemokrater er meget optaget af decentralisering. Derfor er regeringen godt i gang med at træffe beslutninger, der skal skabe en bedre balance i Danmark.
Så de områder, der har mistet mange af deres naturlige samfundsfunktioner, får nogle af dem tilbage. At den voldsomme centralisering nu endelig udfordres.
En udligningsreform, der sikrer stabilitet og forudsigelighed om den lokale økonomi. Det er godt for velfærden lokalt.
En stor infrastrukturaftale, der skaber større sammenhæng og mindre trængsel.
Ikke mindst: 20 nye nærpolitistationer. Jeg har selv for nylig besøgt det kommende nærpoliti i Struer. Byen er glad. Det er det lokale handelsliv også. For slet ikke at tale om dem, der arbejder med udsatte unge. De er rigtigt glade. Det giver god mening. Det er min klare overbevisning, at uniformeret politi flere steder i Danmark giver tryghed. Og forebygger.
Og næste runde er i gang. Nye uddannelser i byer som Hjørring, Holstebro, Esbjerg, Svendborg og i Næstved. 8 nye skattecentre og tusind lokale arbejdspladser. Bedre lånemuligheder i de egne af Danmark, hvor det ellers kan være svært at finde finansiering til en bolig.
Centraliseringen af Danmark har stået på i mange år. Og det er så stærk en samfundsudvikling. Eller samfundsafvikling, at den ikke bare lader sig ændre. Vi ved godt, det er et langt sejt træk. Vi er startet. Og vi fortsætter. Men der er et par ting, jeg har lyst til at understrege.
Vores ønske om et mere decentralt Danmark er ikke den konflikt mellem hovedstaden og provinsen, som det ofte italesættes som.
Lad mig give et eksempel. Jeg ved, hvor meget det betyder for Struer med et lokalt politi. Men ved I hvad? Det betyder ligeså meget på Amager. Også her er politiet lukket ned. Nu bringer vi det tilbage. Tryghed og forebyggelse. Fordi de lokale betjente kender de udsatte familier. De ved, hvilke lillebrødre de skal holde ekstra øje med.
Centraliseringens stærke kraft ses på landet. Men den ses også i byen. Det gælder i forhold til politiet. Og når det handler om sundhed. Der har været en del fokus på, at der mangler læger i eksempelvis Nordjylland. Og på Lolland. Men der mangler også læger på den københavnske vestegn.
Så når vi i Socialdemokratiet taler om et Danmark, der er tættere på. Så gælder det mellem landsdelene. På tværs af det lille og store bælt. Men det gælder også i hovedstaden.
København er en fantastisk by. Havnen, man kan bade i. Kulturen. Arkitekturen. Den afslappede atmosfære. Cykelstierne.
Kære Danmark.
Der er grund til at være stolte af vores hovedstad!
Men der er også nogle meget konkrete problemer, som vi vil løse.
I København og på Frederiksberg mangler der fodboldbaner og svømmehaller. Jeg kommer meget rundt i hele Danmark. Og kan se forskellene. Jeg tror, at mange jyder vil blive overrasket over at se, hvor lidt plads der er til ungerne i København. Derfor skal der investeres i nye idrætsfaciliteter.
Og selvom København er en by, der i modsætning til mange andre storbyer stadig huser sin egen befolkning med liv og boliger midt i byen. Så gælder det også her, at det er blevet sværere for mennesker med almindelige indkomster at købe en bolig.
Derfor vil regeringen præsentere et boligudspil, der skal sikre flere boliger, der faktisk er til at betale.
Når Folketinget åbner, så vil vi også fremsætte vores forslag til en velfærdslov.
Velfærdsloven skal sikre, at pengene følger med, når der kommer flere børn og ældre. Egentlig skulle man jo tro, at det gav sig selv. Men sådan har det ikke altid været. Der var engang, hvor et andet politisk flertal hellere ville have penge til skattelettelser end sikre en bund under velfærden.
Alt i vores velfærd handler ikke om penge. Langt fra. Men det dur ikke, hvis børnehaver, plejehjem og sygehuse skal starte hvert år med at skære ned.
Da vi socialdemokrater gik til valg på at indføre en velfærdslov. Da blev det kaldt ”luftig snak” af Venstre.
Alligevel påstod Venstre, at de skam også ville prioritere velfærden...
Kære Venstre. Hvis I mener de flotte ord fra dengang. Så stem for velfærdsloven, når den kommer til afstemning i Folketinget.
<chunk>I mere end 2 år har Danmark haft et nyt politisk flertal.
Tak. Til Sofie. Til Pia. Og til Mai. For et tæt og tillidsfuldt samarbejde. For jeres indsats for Danmark. For jeres brændende engagement. Og ja, for jeres utålmodighed.
Vi er ikke altid enige. Men skridt for skridt trækker vi Danmark i en mere retfærdig retning. Præcis som vi aftalte med hinanden i forståelsespapiret.
Det betyder også noget, hvem der leder vores kommuner og regioner.
46 borgmestre er socialdemokrater. 4 regionsformænd er socialdemokrater. Vi er det eneste parti, der er repræsenteret i alle landets kommuner.
For snart 4 år siden fik vi et fantastisk flot valg. Bedre end vi overhovedet havde håbet på.
Vi blev Danmarks suverænt største parti.
Vi genvandt de 4 store byer.
Vi vandt 13 nye borgmesterposter.
Flere end 3 mio. danskere har i dag en socialdemokratisk borgmester. Flere end 4 mio. danskere har en socialdemokratisk regionsformand.
Det er et stort ansvar. Det forpligter.
16. november skal I vælgere til kommunal- og regionsrådsvalg. Her vil vi igen bede om jeres tillid.
Kære kongres.
Giv vores kandidater en hånd!
<chunk>Fra lokalpolitik til udenrigspolitik.
Situationen i Afghanistan er tragisk og har gjort et kæmpe stort indtryk på os alle sammen. Jeg gruer for fremtiden for Afghanistans piger og kvinder. Om de igen vil forsvinde fra foldboldbanen, skolerne, universiteterne og fra vægmalerierne og ind bag burkaens blå fængselsvægge.
Danmark, Europa og verdenssamfundet skal sikre den humanitære bistand, som den afghanske befolkning har brug for. Og vi skal lægge det hårdest mulige pres på Taleban. Bruge både udviklingsbistanden og udenrigspolitikken til at kæmpe for menneskerettigheder.
Samtidig skal vi være stolte over alle de modige danske kvinder og mænd, der har bragt store ofre ved udsendelser igennem årene. Det er dem, der har kæmpet for vi andres frihed og sikkerhed.
Det var rigtigt at gå ind i Afghanistan. Det var den eneste beslutning, vi kunne træffe, da USA blev angrebet. I NATO aktiverede vi for første gang musketereden. Og reagerede kollektivt og sammen. Ved modangrebet på Al-Qaeda og på det regime, der husede terrorister.
Efter 20 års indsats vil der opstå mange diskussioner. Det er både forståeligt og nødvendigt.
Men jeg vil gerne fremhæve 2 ting. Vi vil også i fremtiden få brug for at slå hårdt tilbage mod den militante islamisme. Og alliancen med amerikanerne er fortsat helt afgørende.
Terrorismen har godt fat i vores verden. Vi så det herhjemme i 2015. Vi har set det i mange europæiske lande. På Sri Lanka. I Nairobi. Og konflikterne i Mellemøsten.
Når vi bliver angrebet. Fordi vi er frie. Demokratiske. Vestlige. Ligestillede. Så svarer vi igen. Ellers kan vi ikke leve op til det, der er det vigtigste for en regering: At passe på sin egen befolkning og sit land.
Vi kan kun sikre frihed. Tryghed. Og sikkerhed. Hvis Europa og USA vedbliver med at være hinandens nærmeste.
Den transatlantiske alliance, som blev bygget på 2. verdenskrig, har været danskernes garant for tryghed og sikkerhed i mere end 70 år.
Danmark vil altid leve op til vores internationale ansvar.
<chunk>Min tale og min politiske beretning nærmer sig sin afslutning. Reformer, uddannelse, udlændingepolitik, klima, sikkerhed og velfærd.
Til sidst et par ord om det øjet ikke altid kan se. Vores sprog, traditioner, kunst og kultur.
Danskernes samfundssind. Vores samfundssind. Er den vigtigste enkeltstående forklaring på, at vi er kommet så godt igennem krisen.
Vi er ikke ligeglade med hinanden. Vi er forbundet. Føler os forbundet. Det har så stor en værdi. Større end nærmest alt andet.
Forbundetheden mellem os kommer ikke af sig selv. Det er skabt af, og i det vi er fælles om. Når fællessang bliver til fælles sprog. Oplevelserne vi deler i sporten. Nysgerrigheden der vækkes i billedkunsten. Erindringen der filmatiseres. Empatien vi får fra den sublime litteratur.
Dansk kunst og kultur skaber sammen med os, som udøvende eller lyttende og seende, alt det vi er fælles om.
Det var Socialdemokratiet, der i sin tid oprettede Kulturministeriet. Vi gav kunsten og kulturen en særlig plads i det politiske maskinrum.
Den forpligtigelse er vi klar til at løfte.
Nu talte jeg om uddannelse før. Men på mange måder er det jo ordets sidste halvdel, der er noget af det allervigtigste. Dannelse.
At vi hver især efterstræber aldrig at afslutte vores egen rejse henimod at fordybe os, blive klogere og være nysgerrige på andre mennesker, og det der er ukendt.
Vi står overfor at forhandle en ny medieaftale. Her kan det hurtigt komme til kun at handle om støttekroner til det ene eller andet medie.
Der er en diskussion, der er endnu vigtigere. Hvad er mediernes rolle i dag? Hvordan bidrager de bedst muligt til dannelse? Til nysgerrighed? Til at udvikle vores demokrati? Til at facilitere en offentlig samtale mellem oplyste mennesker? Hvordan sikrer vi proportionalitet i mediedækningen?
Og derefter; hvordan sikrer vi at tech-giganterne. Facebook og andre. Begynder at påtage sig et større demokratisk ansvar?
Den opgave og mange andre går vi nu for alvor i gang med at løse. ---
Danmark er et fantastisk land.
Jeg er så stolt over, hvordan vi håndterede det, der skulle vise sig at være den værste krise siden krigen.
Jeg er stolt over at stå i spidsen for et land, hvor ligegyldighed for andre fortrænges til fordel for ansvarlighed, omsorg og fællesskab.
Jeg er stolt over de konkrete resultater.
En samtykkebaseret voldtægtslov. En sociallovgivning med flere rettigheder til de mest udsatte børn. Pensionen til Arne.
Og jeg er stolt af vores parti. I 150 år har vi kæmpet for retfærdighed, udvikling og frihed.
I dag er vi danskernes foretrukne parti, og vi nyder mange menneskers tillid og opbakning.
Den tillid svigter vi aldrig. Tak.







Tale






Velkommen til
Situationen omkring corona udvikler sig, og den er desværre meget alvorlig. 
Smittetallene er høje. Mere end 22.000 er konstateret smittede den seneste uge mod omkring 15.000 ugen før.
Det hører med til historien, at rigtig mange danskere bliver testede, ca. 700.000 i den seneste uge. Men vi kan desværre se, at andelen af positive prøver har været stigende. 
Vi er nu gået i det, der kaldes risikoniveau 4 i hele landet. Det næsthøjeste niveau. Dvs. at myndighederne vurderer, at der er udbredt samfundssmitte. 
Det såkaldte kontakttal er 1,2. Altså 10 personer smitter 12 nye personer. 
Det er et højt tal, fordi der nu er så mange smittede, som der er, og smitten derfor risikerer at stige endnu mere. 
Samtidig må vi også sige, at sundhedsvæsenet er under pres, indlæggelsestallet for i dag er alarmerende højt, vi nærmer os nu 500 indlagte. 
Det betyder, at flere planlagte operationer nu vil blive udskudt, og det betyder også, at det personale, vi er så afhængige af, skal løbe endnu hurtigere. 
Knap halvdelen af de medicinske sengepladser til coronapatienter er nu i brug, og sundhedsmyndighederne forventer, at antallet af indlagte vil stige yderligere i den kommende tid. 
Regeringen og myndigheder følger udviklingen meget, meget tæt. 
Vi vurderer den i døgndrift, myndighederne skruer hele tiden op for testkapaciteten, og regereringen er klar til at handle på smitteudviklingen med få timers varsel.
Det er nu en uge siden, at vi lukkede Danmark delvist ned. 
Restriktionerne berørte til at starte med ca. halvdelen af den danske befolkning, de er nu udvidet til at gælde hele Danmark. 
Der er heldigvis nogle tegn på, at de begynder at have lidt effekt. 
Der er færre mennesker, der rejser i myldretiden, vi kan se, der igen er mere fokus på afstand, det er positivt. 
Og det viser, at jeres indsats hver især, vores indsats sammen, den virker, det er bare ikke nok. 
Vi skal have aktiviteten i samfundet yderligere ned. 
Opgaven for os alle hver især, det er at få brudt smittekæderne, og dermed redde menneskeliv. 
Derfor indfører vi i dag nye landsdækkende restriktioner, som vil gælde til tiden efter nytår. 
Og vi gør det nu, fordi hvis smitten er for udbredt, når vi fejrer julen, så vil det betyde, at epidemien vil tage endnu mere fart på det værst tænkelige tidspunkt, hvor vi ikke engang er halvvejs igennem vinteren, og hvor vi i øvrigt har årstiden imod os, og ikke som i foråret med os. 
Myndighedernes forventning er, at januar og februar kan blive de hårdeste måneder i hele pandemien. Derfor skal vi gøre mere, og vi skal gøre det nu. 
Vi gør det, vi gør i dag, fordi det næsten ikke er til at bære, at vi så tæt på en vaccine, som vi er nu, risikerer, at der er ældre og sårbare, som bliver smittet, med risiko for at de bliver alvorligt syge. 
Men vi gør også det, vi gør i dag, fordi at en epidemi, der løber ud af kontrol, vil have markant flere og mere alvorlige konsekvenser for samfundsøkonomien end de omkostninger, vi må tåle ved at lukke mere ned nu. 
Dansk økonomi har indtil videre klaret sig bedre, end vi overhovedet har turdet håbe på. 
Fordi vi har vist i Danmark, at sundhed og økonomi ikke er hinandens modsætninger, de er faktisk hinandens forudsætninger. Og det er stadigvæk tilfældet.
Det grundlæggende budskab i dag er, at fra første juledag altså den 25. december og frem til 3. januar, da vil Danmark reelt være lukket helt ned. 
Ud over alle de restriktioner, vi allerede kender nu, fx at restauranterne er lukket, at kultur og fritidsliv er lukket ned, så skal detailhandlen også holde lukket. 
Det gælder pånær der, hvor vi køber vores dagligvarer og apoteker og lignende. 
Allerede nu vil der igangsættes yderligere initiativer. 
Allerede fra den 21. december, der sendes de skolebørn og -elever, der ikke allerede er gået på ferie, hjem. Det gælder også for fritidshjem og klubtilbud.
Og liberale enhverv: frisører, massører, køreskoler osv. skal ligeledes holde lukket allerede fra på mandag, den 21. december. 
Fra og med i morgen tidlig den 17. december, der lukker alle indkøbscentre, stormagasiner, butiksarkader og lignende. 
Dermed lukkes butikker liggende de steder som udgangspunkt, medmindre der er tale om dagligvarebutikker, apoteker mv., eller der er direkte adgang til butikken ude fra gaden. 
Men som udgangspunkt lukkes storcentrene ned fra i morgen tidlig.
Alle de restriktioner, vi kommer til at gøre rede for her i dag, løber til og med den 3. januar 2021. 
Når storcentre fra i morgen lukkes ned, så ved vi godt, at julehandlen til dels vil blive flyttet over i de butikker, som har åbnet frem til jul. 
Det gør det endnu vigtige, at I forretningsdrivende sikrer den nødvendige afstand mellem kunderne, hygiejnen, og at vi som handlende tager et endnu større hensyn til hinanden og lytter til myndighedernes anbefalinger om eksempelvis højst at handle ind én fra hver familie. 
Alt det her vil sundhedsministeren uddybe.
De her tiltag – den nye nedlukning af Danmark – vil ramme mange virksomheder og lønmodtagere hårdt, på et tidspunkt hvor vi har været igennem allerede mange måneder, som har været svære. 
Jeg ved, at det kan virke uoverskueligt. 
I sidste uge blev regeringen og arbejdsmarkedets parter enige om at genindføre lønkompensation i hele landet, for alle brancher. 
Det blev fulgt op af en bred aftale med Folketingets partier om at genåbne de generelle hjælpepakker fra foråret, kompensation for faste omkostninger og til selvstændige. 
Tak til Folketinget for et godt og et hurtigt og et konstruktivt samarbejde. 
Vi ved, at det her rammer særligt hårdt for mange i detailhandlen og blandt erhvervsdrivende, fordi julehandlen er et højdepunkt på året. 
Allerede aften inviterer vi til forhandlinger om eventuelle yderligere tiltag, det vil beskæftigelsesministeren uddybe om lidt. 
Når det gælder selve juleaften, så er det fortsat sundhedsstyrelsens anbefaling, at vi ikke holder jul med flere end højst ti personer, herunder at vi kan se den allernærmeste familie, også selvom vi måske ikke har været sammen med dem lige for nylig. 
Generelt gælder myndighedernes anbefaling om, at vi højst samles 10 personer på en gang også i privat hjem, og at vi i det hele taget højst bør have en omgangskreds i den her tid på ti forskellige personer. 
Og jeg vil gerne have lov til at understrege, at det her er ikke en opfordring til at samles ti personer, snarere tvært imod. 
Derfor må vi også forvente, at både julen og nytåret bliver anderledes. 
Det vil, hvad angår nytåret, ikke være rimeligt, med alle de omkostninger og begrænsninger, der kommer til at gælde nu, at vi sætter indsatsen over styr på årets sidste dag. 
Derfor vil myndighederne i starten af næste uge melde klare anbefalinger ud i forhold til nytåret. 
Kære allesammen, det her ér alvorligt. 
Jeg er for at sige det ærligt dybt bekymret for, hvordan det kommer til at gå i de kommende vintermåneder, som meget vel kan gå hen at blive den allersværeste tid i vores fælles kamp mod coronaen. 
Vi har en mulighed nu, måske den bedste vi får, for at undgå en situation, hvor vi i Danmark mister kontrollen med epidemien. 
Hvis det går galt, så kommer det til at ramme os allesammen. 
Der vil være andre sygdomme, som ikke bliver opdaget, der vil være endnu flere danskere, der kommer til at miste deres job, der vil være virksomheder, som vil være tvunget til at lukke. 
Vi kom igennem foråret. Det var hårdt, men vi klarede det bedre, end vi havde frygtet. 
Vi kom igennem sommeren, holdt smitten nede ved at blive i Danmark og passe på hinanden.
Og vi er kommet nådigt igennem efteråret, hvor man i andre lande havde udgangsforbud, så kunne vi i Danmark stadigvæk gå i biografen og i fitnesscentret. 
Og nu står vi så her ved afslutningen af året med en vaccine inden for rækkevidde – et lys der bliver tændt i mørket. 
Til syvende og sidst er der kun en ting, der rigtig virker imod coronaen. Det er, at du og jeg og vi allesammen bliver ved med at tage ansvar for os selv og for hinanden. 
Ingen restriktion kan i sig selv bremse pandemien. 
Det er, når alt kommer til alt, vores egne handlinger og vores egne valg, som afgør, hvor godt Danmark kommer igennem krisen
Og jeg vil derfor gerne bede alle danskere om, at vi nu igen viser den styrke og det samfundssind, som fik os godt igennem foråret, hjælper hinanden med at holde modet oppe og smitten nede. 
Vi kan godt være mindre sammen uden at føle os alene, især hvis vi passer på hinanden, selvom det er med afstand. Vi viste det i foråret. 
Jer, der har styrken, ressourcerne og netvæket, det er nu, vi har brug for jer til at hjælpe alle dem, som føler sig alene eller nedkørt. 
Vi må hjælpe hinanden igennem det her og ud på den anden side af pandemien.
Og med de ord vil jeg gerne have lov til i første omgang at give ordet videre til sundhedsministeren.







Tale






[...]. Vi har igennem den seneste uges tid hørt om danskere, der har ventet alt for længe på deres behandling for tarmkræft. Det er mennesker, der er alvorligt syge, og man kan ikke betegne det som andet end et svigt. Det er en alvorlig situation, og det er også i mine øjne et tillidsbrud, der er uacceptabelt. I fredags fremlagde indenrigsministeren en genopretningsplan på kræftområdet, og vi kommer til at følge det her område utrolig tæt.
Det fører mig til det næste. Tidligere i dag holdt regeringen et pressemøde om fremtidens sundhedsvæsen. Lad mig starte med at sige, at vi har et sundhedsvæsen, der på mange måder er godt og stærkt. Vi har fri og lige adgang til sundhed, i hvert fald på papiret; vi har højt specialiserede sygehuse; vi har dygtige medarbejdere; der er stadig flere af os, der overlever sygdomme, vi ikke ville have overlevet tidligere; og rigtig, rigtig meget går godt. Men – og der er også et men – det er mit indtryk, at rigtig mange danskere kan se det samme, som jeg ser i sundhedsvæsenet, nemlig at der er for mange af vores medarbejdere, der løber for stærkt, og at der også på grund af corona er ventelister, der er nogle pressede akutmodtagelser, der er nogle underliggende ting, som vi har slåsset med igennem mange år, og som vi endnu ikke har fået løst, såsom geografisk ulighed og mangel på læger – særlig speciallæger – i tyndt befolkede områder, og fordi der er den geografiske ulighed, er der jo altså også en ulighed i adgangen til sundhed.
Samtidig med det har vi nogle lidt mere praktiske strukturelle udfordringer. Der mangler noget sammenhæng – nogle kalder det en Bermudatrekant – mellem det, der sker hos den praktiserende læge, det, der sker i kommunen, og det, der sker på sygehuset. Man kan kalde det, hvad man vil, men det er patienten, der taber, hvis ikke de forskellige elementer i vores sundhedsvæsen kan finde ud af at tale sammen. Og jeg tror ikke, man skal tage fejl af, at når noget i fundamentet i sundhedsvæsenet ikke fungerer, som det skal, vil det jo ofte være dem, der har de sværeste levevilkår inden mødet med sundhedsvæsenet, der også kommer til at betale den højeste pris.
Med andre ord har vi behov for at tage mere grundlæggende fat på nogle af udfordringerne, og det har vi jo ikke mindst, fordi vi samtidig ser ind i nogle år, hvor der bliver flere ældre, hvor der bliver flere kronikere, og hvor vi får færre i den erhvervsdygtige alder til at påtage sig de mange forskellige opgaver, der er. Derfor ønsker vi at se fordomsfrit på indretningen af sundhedsvæsenet, og vi vil både håndtere de akutte udfordringer, men vi vil selvfølgelig også gerne sammen med Folketinget og alle andre, der går op i sundhedspolitik, få skabt et grundlag for et stærkere og mere robust fremtidigt sundhedsvæsen.
Når vi har partilederdebatten i dag, så er den jo udvidet med de nordatlantiske mandater, og lad mig derfor også bare her indledningsvis sige, at der også er nogle ret store udfordringer på sundhedsområdet ikke mindst i Grønland, og det vil vi selvfølgelig også have et fokus på.
Tak for ordet.







Tale






Goddag alle sammen og velkommen til pressemøde her i Statsministeriet, som selvfølgelig handler om dét, der optager os alle sammen mest i denne her tid – nemlig udbruddet af coronavirus, som i stigende grad rammer hele verden, og vi har set over de seneste dage, at det spreder sig endda hastigt her i Europa.
Vi har i talende stund 21 bekræftede tilfælde af smitte i Danmark. Og to tilfælde på Færøerne. Og der vil, det er vurderingen, komme flere til i den næste tid.
Coronavirus er en sygdom, som rammer hårdt. Især for ældre mennesker med en kronisk sygdom eller andre, der af den ene eller anden sundhedsårsag er svækket. Og det er også en virus, vi må forvente kan have store konsekvenser for virksomheder, lønmodtagere – og sætte økonomien under pres verden over.
Mange danske virksomheder har allerede taget kloge forholdsregler, det vil jeg gerne sige tak for, og der er grund til, at alle tager situationen meget alvorligt.
Og der er grund til at sætte en tyk streg under nu, at vi skal passe på de mest udsatte i vort samfund. Vi skal passe på hinanden, fordi det er forudsætningen for, at vi passer godt på hele samfundet i den her situation.
Vi følger fra regeringens side udviklingen meget tæt. Og vi har meget klart sagt til alle implicerede myndigheder, at alle relevante redskaber myndighederne vurderer, de skal tages i brug. Og det betyder, at der er fuld opbakning fra regeringens side til myndighederne til at træffe de beslutninger, der måtte vise sig at være nødvendige og rigtige – både i forhold til at udvise rettidig omhu, men også til hele tiden at være et skridt foran smitten.
Den strategi, den de danske myndigheder har valgt, handler grundlæggende om at forsinke spredningen af virussen mest muligt. Det er en strategi, der selvfølgelig først og fremmest handler om at begrænse antallet, der bliver syge i Danmark. Men det er også en strategi, der er valgt for at afbøde de negative konsekvenser for det omkringliggende samfund – altså os alle sammen. Det handler om arbejdspladser, det handler om danske virksomheder, eksporten, det handler om kapaciteten – den samlede kapacitet i vores sundhedsvæsen, og dermed også andre patientgrupper, vores dagligdag, men det handler også i stigende grad om vores samlede samfundsøkonomi.
Jeg vil gerne i dag igen opfordre til sammenhold, og at alle gør, hvad vi overhovedet kan for at inddæmme og forebygge.
Mandag aften blev rejsevejledningen til de fire Norditalienske regioner skærpet til orange. Det vil sige, at myndighederne fraråder alle ikke-nødvendige rejser. Det betyder også, at personer, der siden 2. marts er kommet hjem fra et af risikoområderne, skal være i hjemmekarantæne i 14 dage.
På samme tidspunkt blev der indført skærpede krav i forhold til personale på ældreområdet og på sundhedsområdet – de skal ikke møde på arbejde i 14 dage, hvis man har været i de særlige risikoområder.
Jeg gentager det her også for at understrege, at ingen af os skal gå i panik i den her situation, men vi skal handle. Og vi skal handle tidligt i stedet for sent, og derfor præsenterer vi i dag en række nye foranstaltninger og forholdsregler.
Jeg har netop orienteret Folketingets partiledere, og jeg vil gerne i den anledning sige tak for bred opbakning.
Smitterisikoen forøges ved arrangementer, hvor mange mennesker er tæt på hinanden, og derfor vil myndighederne for det første i dag udsende nye anbefalinger omkring afvikling af større arrangementer. Det betyder konkret, at myndighederne opfordrer arrangører til at udskyde eller aflyse alle arrangementer, hvor der er mere end 1.000 deltagere.
Samtidig med dét skal arrangører til arrangementer med færre end 1.000 deltagere vurdere det konkrete arrangement i forhold til smitterisikoen og i forhold til, hvilke deltagere der er til arrangementet. Det uddyber vi om lidt.
Det her, der vedrører arrangementer og deres afholdelse eller ikke-afholdelse, kommer til at virke som udgangspunkt frem til slutningen af marts måned. Det kan blive yderligere forlænget, men det er med den tidslinje, vi arbejder nu.
For det andet, så udsender sundhedsmyndighederne nu også anbefalinger til den måde, vi omgås med hinanden på. Og det er en besked, der kommer til at gælde alle danskere i alle de sammenhænge, hvor vi måtte indgå med andre mennesker. Og det er vigtigt, at alle lytter og også følger de henstillinger, der kommer fra myndighederne.
For det tredje vil vi gerne i dag også understrege, at alle med planlagt eller overvejet rejseaktivitet hele tiden ajourfører sig med de rejsevejledninger, der kommer fra Udenrigsministeriet, fordi vi må forvente, at de ændrer karakter, og det kan de gøre nærmest på daglig basis nu.
Vi følger selvfølgelig udviklingen i alle lande omkring os, det gælder ikke kun i forhold til Norditalien, som der vedholdende er et stærkt fokus på. I går blev rejsevejledningerne til store nabolande – Tyskland, efterfølgende Frankrig, Spanien og Østrig – skærpet sådan at alle rejsende opfordres til at udvise særlig opmærksomhed og i øvrigt holde sig opdateret.
For det fjerde, så har myndighederne vurderet, at det er nødvendigt at samle alle oplysninger og alle informationer om corona. Det betyder, at en ny hjemmeside nu går i luften med navnet coronasmitte.dk – coronasmitte.dk. Og der bliver det oplysningsmateriale, de spørgsmål almindelige spørgsmål/svar samlet, så der bliver ét sted, hvor man kan gå hen med alle de overvejelser, som jeg ved, rigtig, rigtig mange danskere har af af forskellige art. Coronasmitte.dk bliver herefter den hjemmeside, man skal orientere sig på.
Derudover må I forvente – jer, der er her – at der vil være løbende briefinger, vi kan komme i en situation, hvor det også bliver på daglig basis, det kan også blive indkaldt med kort frist, så alle, der også er med til at formidle det her spørgsmål må meget gerne holde sig meget opdateret med oplysninger – både fra myndigheder og fra regeringens side.
Med det her sagt, vil jeg også gerne sige, jeg tror ikke, det bliver det sidste pressemøde, og vi kan allerede i løbet af weekenden eller i starten af næste uge stå i en ny situation, hvor der bliver truffet nye beslutninger, nye rejsevejledninger eller yderligere foranstaltninger. Så det her er, hvor vi står lige i talende stund.
De her nye tiltag, det kommer til at påvirke os alle sammen. Ikke kun dem, der har været ude at rejse, og ikke kun dem, der allerede er berørt, det kommer til at præge vores hverdag, og det kommer til at berøre samfundslivet i Danmark i den kommende tid.
Og derfor vil jeg også gerne til alle jer, der måtte tænke, og lige om lidt måske sige, er det her en overreaktion, og hvorfor venter myndighederne i Danmark ikke og ser tiden an. Det er ikke en overreaktion, og dét, der er myndighedernes meget klare vurdering, det er, at der skal gøres alt dét, vi kan gøre nu med det smittebillede, vi ser. Og vi risikerer, hvis vi venter, at smitten får lov til at udvikle sig for meget, og så kan det være for sent at gøre dét, der anbefales herfra.
Der vil være omkostninger forbundet med det her – både for almindelige mennesker, familier, jo helt åbenlyst virksomheder, arrangører. Og når vi tager de skridt, der bliver taget nu, så er det jo fordi, at dét, vi ønsker at afværge, det er potentielt tab af menneskeliv.
Så endnu engang bare for at understrege alvoren, og jeg ved godt, at mange både virksomheder og familier vil sidde i en situation, hvor man har bestilt en rejse, man har glædet sig til, en koncert man har set frem til, andre begivenheder. Og jeg håber, jeg forstår godt ærgrelsen, jeg håber på, at alle, også i de konkrete tilfælde, vil hæve sig op og se på det her med samfundsbriller. Der er borgere i det her land, der er udsatte, og vi bliver nødt til at gøre alt, hvad vi kan for at passe godt på dem, og derfor en appel fra min side som statsminister til sammenhold, men også til tålmodighed. Og det gælder selvfølgelig ikke mindst også i kontakten med sundhedsvæsenet, som jo hen ad vejen kan blive udfordret i forhold til de mange, de mange opgaver, som som kan komme til at gøre sig gældende.
Sundhedsministeren er her ikke i dag. Der er Rådsmøde i EU, og vi har vurderet, at det var vigtigt at være repræsenteret på ministerniveau. Klokken 14 er der en teknisk briefing i Rigspolitiet om om de tiltag, der igangsættes herfra. Men vi svarer selvfølgelig gerne på spørgsmål – og inden da, så giver jeg ordet heroppe i første omgang til den nye Rigspolitichef, nemlig Thorkild Fogde.







Tale






Kære alle sammen
For nogle år siden gav jeg dig, Poul-Erik, et løfte, som du gav videre til godhavnsdrengene. Jeg har tænkt over, om I dengang tænkte: Det kommer hun ikke til at opfylde.
Men jeg vil indfri mit løfte. I dag vil Danmark give en undskyldning for det, der skete, da I var børn.
I vores tid blev der begået alvorlige svigt af og overgreb på børn i samfundets varetægt. Det skete i en tid, hvor staten var ansvarlig for tilsynet.
Det er velbelyst. Ingen kan være uberørte af Sarah Smeds beretning.
Børn – nogle af jer – blev fjernet fra deres mor og far.
Men i stedet for støtte og undervisning – blev I sat til arbejde, som ingen spinkel barnekrop kan klare.
I stedet for omsorg – fik I tæsk.
I stedet for varme – blev I mødt med ydmygelser og overgreb.
En dreng fra Godhavn har fortalt, at en lille dreng, der græd af hjemve, blev tævet så meget, at han brækkede sin arm.
De, der tissede i sengen om natten, blev næste morgen stillet ud i gården med deres våde lagener. Så alle kunne grine ad dem.
Et af de mange overgreb, der har gjort kæmpe stort indtryk på mig.
Og det er præcis den samme afstraffelse af en lille pige på et børnehjem, som for mere end 100 år siden var med til at starte Peter Sabroes kamp for børns rettigheder i Danmark.
Hans hjerte ville have blødt, hvis han havde levet til at bevidne det, som I oplevede så mange år efter.
For nogle år siden kom filmen om Godhavn. Nogle af jer var konsulenter på filmen "Der kommer en dag." Poul-Erik og Arne – I er her i dag.
En af jer har sagt, at filmen er en underspillet dokumentar.
Underspillet, fordi man i fiktionen var nødt til at lægge et håb ind i håbløsheden. For at det ikke skulle blive så sort i sort, at publikum ikke magtede at se filmen.
Jeg har selv forsøgt at se filmen to gange. Men kunne ikke.
Nogle af jer har sagt, at det værste ikke var det, som skete.
Det værste var det, der ikke skete. Intet samvær. Ingen trøst. Ingen omsorg. Ingen arm om skulderen.
Ingen kærlighed.
Tværtimod fik I at vide, at det, der skete, var jeres egen skyld.
Men det var ikke jeres skyld. Det er aldrig børnenes skyld. Det er de voksnes skyld.
De voksne, der udfører uhyrlighederne. Og de voksne, der ikke griber ind.
Det samfund, der lukker øjnene.
Man spørger sig selv: Hvordan var det muligt?
I 1960'erne og 70'erne var Danmark på vej mod en ny tid.
Større velstand. Oprør mod autoriteter. Ud med den sorte skole.
I de år byggede vi velfærdssamfundet. Et Danmark, hvor vi tror på alle. Lige muligheder. Løfter dem, der falder.
Midt i alt det lå Godhavn og andre børnehjem som uhyggelige tidslommer. Som skamstøtter over, at nogle ikke var med indenfor. Men blev holdt udenfor.
Overset. Glemt. Kasseret.
Voksede op i skyggen, uden håb om en plads i solen.
Et sted, hvor børn ikke var børn. Fordi de voksne ikke var voksne.
Det er i mine øjne et af de mørkeste kapitler i Danmarkshistorien.
Og det er i modstrid med alt, hvad Danmark står for. Tryghed. Lighed. Retfærdighed.
Jeg er af den overbevisning, at vi bliver nødt til at se tilbage på vores mørke kapitler.
Ellers magter vi ikke at male fremtiden lys. Og det er jo det, vi skal.
<chunk>Og alt det bringer mig frem til det ord, som har været alt for længe undervejs.
Mange af jer har måttet leve med ar på krop og sjæl. En del har levet dårlige liv siden. Andre har kæmpet sig til et godt liv.
Sammen har I kæmpet for én ting: En officiel undskyldning fra Danmark.
Jeg ved godt, at andre har den indvending, at vi, der har magten i dag, ikke kan tage skylden for noget, der skete engang.
Det er rigtigt. Jeg kan ikke påtage mig skylden.
Men jeg kan på Danmarks vegne påtage mig ansvaret for, at I får den oprejsning, I fortjener.
Nogle mener, at det var en anden tid. Det er også rigtigt.
Men de uhyrligheder, der blev bedrevet dengang, var også forkerte dengang.
Så er der dem, der siger, at vi i Danmark ikke har tradition for at undskylde tilbage i historien.
Det er så sandt, som det er sagt. Men skal det binde os? Nej! Det er aldrig for sent at gøre det rigtige.
Man kan gøre ting svære. Som egentlig er enkle.
For mig handler det om retfærdighed.
Retfærdighed for jer, der så brutalt fik stjålet jeres eneste barndom.
I er her. Heldigvis!
Derfor. Når I spørger mig: Mette, kan du officielt på Danmarks vegne give os en undskyldning?
Så svarer jeg – ja!
Jeg siger ja til godhavnsdrengene. Jeg siger ja til alle børnehjemsbørn, der led overlast.
I dag er jeres dag.
Og der kommer flere dage.
Jeg vil gå videre.
I sidste måned havde jeg besøg af Grønlands landsstyreformand Kim Kielsen.
Vi talte om de grønlandske børn, som man besluttede skulle være danske.
Kim ønsker, at det arbejde, der er i gang med at udrede forholdene, skal være færdigt, før de, der var børn dengang, får en undskyldning. Det respekterer jeg. Men jeg er villig til at sige undskyld.
Og der er også andre, som har lidt overlast.
I børnehjemsbørn, der er her i dag, er ikke de eneste, som blev udsat for svigt og overgreb. Desværre.
Det blev andre også. For eksempel mennesker med handicap.
Til alle jer andre, vil jeg sige: I har også krav på at få jeres historie frem. Ligesom børnehjemsbørnene har fået det med Godhavnsrapporten.
Samfundet skulle passe på jer. Men der skete det modsatte – I blev gjort fortræd.
Det, der skete, var forkert. Så forkert, som noget kan være.
Vi skal afdække, hvad der skete. Vi skal lære af historiens fejl.
Jeg vil åbne dørene til de mørke kapitler i vores historie. Kaste lys på fortiden. Og give ofrene oprejsning.
Mens tid er.
I det Danmark, som jeg tror på, står ingen udenfor.
Jeg vil være statsminister for alle. Også for dem, som andre glemmer.
Jeg ønsker en ny og mere retfærdig retning for Danmark.
Med forståelse, anerkendelse og respekt.
Den næste her på talerstolen er en mand, som jeg har kæmpe respekt for. Poul-Erik Rasmussen, formand for foreningen Godhavnsdrengene. Uden det arbejde, du og andre har gjort, var vi ikke her i dag.
Før Poul-Erik kommer herop, vil børnekoret synge "Et hav, der vugger sig til ro."
Og efter Poul-Eriks tale vil Sofie Gråbøl læse digte for os. Og Sebastian vil synge for os.
I dag er de store følelsers dag. Vi har brug for kunsten til at støtte os, hvor vi selv kan mangle ord.
Men inden da er ét ord vigtigere end noget andet.
Poul-Erik, du har sagt, at det at få en undskyldning er en følelse af at have rendt rundt med en sæk cement på ryggen. Og den bliver løftet af skuldrene.
Jeg tror, enhver vil forstå, at når man bærer en sæk cement på ryggen. Så ser man mest ned i jorden.
Men når fortidens tunge bagage er sluppet. Så kan I ranke ryggen. Og løfte blikket. Og se frem i livet.
Og vi andre kan tillade os at se jer i øjnene igen.
Kære alle sammen
I har ventet længe. Nu skal I ikke vente mere.
På vegne af vores fortid, vores nutid og vores fælles fremtid – vil jeg se jer i øjnene, hver og en, og sige jer undskyld for den uret, der er gjort mod jer og jeres kære.
For dem, der er her. For dem, der var. Og for dem, der følger efter.
På vegne af hele Danmark – undskyld.







Tale






Kære alle
Tidligere i dag begravede vi Ritt. På Vestre Kirkegaard. I kapellet talte vi for og om mennesket Ritt. Her på Christiansborg. I Folketinget. Her vil jeg tale om politikeren, debattøren og socialdemokraten Ritt Bjerregaard.
Og lad mig starte med et citat fra hende selv.
”Gode taler må godt gøre folk vrede”, sagde hun en gang. Jeg er enig.
Jeg tror, at vi begge har holdt en tale eller to, der falder i den kategori. Sådan en tale bliver det ikke i dag. Heller ikke selvom at dagens hovedperson måske havde foretrukket det.
Når jeg har citatet med, er det fordi, at det siger meget om Ritt. Hvem hun var som person. Og som politiker.
Ritt pakkede aldrig holdninger ind i glanspapir. Bandt en fin sløjfe om. Hvorfor skulle man dog det? 
Det handler jo om at sige tingene lige ud. Komme ind til sagens kerne.
Det vil jeg efterstræbe i min tale i dag. Og det er svært andet.
<chunk>For når det handler om hende, vi mindes i dag. Det politiske liv. Den store betydning, hun havde. Og stadig har. For Socialdemokratiet. For københavnerne. Og for danskerne. Ja, så behøver jeg ikke pakke tingene ind.
Ikke alle mennesker har evnerne til at præge deres samtid. Færre også kraften til det. 
Det havde Ritt. Lige fra starten.
Medlem af Folketinget, undervisningsminister, socialminister, gruppeformand, miljøkommissær, fødevareminister og overborgmester i København. Folkevalgt gennem 40 år. Listen er imponerende lang.
Og vidner om en enorm indsats for vores fælles parti. Og for vores fælles land.
Tak.
<chunk>I Ritts erindringer beskriver hun, hvordan hun blev født ind i et klassesamfund. Men oplevede et velfærdssamfund blive til. Mulighederne blev flere for mange.
I alt det der er skrevet efter Ritts død, har der med rette været stort fokus på ligestilling. På hvordan Ritt gik forrest. Tog kampene for anerkendelse. På hvordan hun som kvinde skabte sig plads i en mandeverden.
Blev undervisningsminister. Blev kaldt Anker Jørgensens ’Pinup pige’.
Var taktisk. Blev kaldt beregnende. Konsekvent og analytisk. Blev til følelseskold og en is-dronning.
Alt det er rigtigt.
Og det er også rigtigt, at det aldrig rystede Ritt. Nok nærmere tværtimod. Og derfor blev hun et forbillede for mange – ikke mindst for kvinder i samfundsdebatten.
Men indimellem har det manglet, hvorfor Ritt gjorde som hun gjorde. Og hvad hun faktisk udrettede. Hvor afgørende en politisk forskel, hun leverede.
<chunk>Metoden var igennem alle årene den samme. Få samlet så meget viden som mulig. Få samlet så dygtige mennesker som muligt. Analyser. Diskuter. Hvad er de største problemer? Hvad er de bedste løsninger? Uden at skele til dogmatik eller tabuer. Og vigtigst: Kom så i gang. Sæt så i værk.
Som undervisningsminister. Opgøret med den sorte skole. En skole som tilgodeså få. Men skræmte de fleste. En milepæl i udviklingen af det moderne Danmark. Og det er ikke mindst Ritts fortjeneste.
”Det som ikke alle kan lære, skal ingen lære,” blev hun påduttet. Men hun har aldrig sagt det. Det var ikke hendes syn på uddannelse. Det var en skole, der skulle være med til at gøre unge klar til ny verden. En skole, børn kunne glæde sig til. Ikke være bange for.
Som socialminister. Hvor hun uden omsvøb sagde, at de der kunne klare sig selv, skulle klare sig selv. Eller at ”det offentlige system ikke gør folk lykkeligere”. Politik og budskaber mange slog sig på. Men som indvarslede en debat om velfærdssamfundet, der trækker tråde helt frem til i dag.
Som kommissær. Klare politiske resultater. Skabt med solidt håndværk. Alliancer på tværs af landegrænser. Stærkest til Angela Merkel i Tyskland. Anna Lindh i Sverige. Svend Auken herhjemme.
Et vandrammedirektiv der har givet børn i hele Europa rent vand at bade i. Eller et forbud mod at eksportere vores dårlige samvittighed og farlige affald til tredjelande.
Som fødevareminister. Ritt stod fast på en hård kurs overfor forældede metoder i landbruget. Kogalskaben ramte Danmark og Europa. Med Ritt var der ingen slinger i valsen. Tilliden til det vi spiser, var vigtigst. Hun havde ret. En smiley ordning der den dag i dag let giver danskerne tryghed i dagligdagen.
Som overborgmester. De 5.000 billige boliger kom ikke. Men det var ikke Ritts skyld. Og hvor havde hun ret i udfordringen. Og det var rigtigt at insistere på store løsninger på store problemer. Befriende med en politiker der turde stille sig helt ud på planken. Tage tæskene. Have modet.
Til gengæld spiser ungerne på skolerne i København nu økologisk. Fordi Ritt ville have kvalitet ind i de tilbud vores velfærdssamfund leverer. Og hun lagde sporene ud for en grøn hovedstad, resten af verden fortsat lader sig inspirere af.
<chunk>Det er ikke uden omkostninger at søge magten og indflydelsen, som Ritt gjorde. Særligt ikke, når man ikke er bleg for at sige sin mening. Også selvom den ikke er velanset. Heller ikke blandt sine egne.
Ritt valgte aktivt at være en kontroversiel politiker. Det lykkedes.
At skabe forandring var målet. Bringe vores samfund og Socialdemokratiet videre.
<chunk>Ritt blev aldrig uaktuel. Helt til det sidste var hun vedkommende. Analyserende. Altid med blik for det vigtige.
Sidste år blev Ritt udfordret på hendes opbakning til en bred regering i dansk politik. Hun havde sagt, at tiden kaldte på ansvarlige partier satte sig sammen.
Så spørger journalisten: Ville du kunne have tillid til andre partier. Partier der havde været meget hårde i retorikken imod dig. I et regeringssamarbejde?
Ritt svarede: ”Ja, det tror jeg. Man bliver jo hærdet, når man er i politik.” 
<chunk>Kære alle,
Ritt sagde engang, at hun foretrak at blive set som en kælling frem for en kylling.
På søndag vil hun igen tone frem på skærmen. På TV2. For selvfølgelig vil Ritt få det sidste ord.
Hun skabte forandringer, som mange kun tør drømme om.
Satte spor som få er forundt.
Vi er taknemmelige for alt det hun udrettede. Hendes virke. Hendes måde at være på. For den tid vi fik med hende.
Tak for ordet.







Tale






Tak for det. Krigen i Ukraine hænger som en skygge over vores kontinent, over hele Europa, og de rædselsvækkende og hjerteskærende billeder, vi ser bl.a. fra Butja, viser den russiske invasions ufattelige brutalitet. Det, vi oplever nu, understreger behovet for at styrke sanktionerne mod Putin. Det arbejder vi på i EU sammen med vores vestlige allierede. Samtidig har vi et stort fælles ansvar for at tage imod de tusindvis af ukrainere, der flygter fra krigens rædsler. Danmark står sammen om at hjælpe. Det skal vi holde fast i. Det bliver en stor opgave at hjælpe ukrainerne, mens de er her i Danmark. Det vurderes, at op imod 30.000 ukrainere allerede er kommet til Danmark, og flere vil komme. Regeringen og myndighederne arbejder tæt sammen med kommunerne om at løfte opgaven bedst muligt. Men uanset hvad vi gør, så vil en så stor tilstrømning så hurtigt kunne mærkes af os alle sammen. Vi står derfor også over for nogle både svære valg og dilemmaer.
Ude i kommunerne knokler man for at finde boliger. Det kommer til at udfordre i skoleklasser, daginstitutioner, sundhedsvæsen, alle dele af vores velfærd. Vi bliver nødt til at løse den her opgave ved at arbejde sammen, og vi får brug for alles hjælp, hvad enten man er myndighed, eller man er civilsamfund. Krigen i Ukraine kan også mærkes på pengepungen. I sidste uge blev vi enige om en forhøjet varmecheck til endnu flere husstande. Tak til partierne bag den aftale. Regeringen har selvfølgelig hele tiden overvejelser om, om vi kan gøre endnu mere. Jeg ved godt, at mange mennesker er presset på økonomien, og jo lavere indkomst, man har, jo større er omkostningerne ved inflationen, både på grund af de høje energipriser og udviklingen i det hele taget. Alle her på Christiansborg ved godt, at vi ikke kan holde alle skadefri. Vi ved ikke, hvor lang tid den her konflikt står på, og hvor store konsekvenserne bliver, men vi ved omvendt også, at det gør ondt på mange menneskers økonomi allerede nu.
Vi skal blive ved med at fastholde det hårdest mulige pres på Rusland. Derfor skal Danmark så hurtigt som muligt være uafhængig af russisk energi. Efter påske vil regeringen præsentere udspillet »Danmark kan mere 2«, hvor vi vil komme med nogle af vores forslag til en ambitiøs og hurtigere grøn omstilling, mere vedvarende energi, hurtigere uafhængighed af russisk gas. Alt det her til gavn selvfølgelig for klimaet og for sikkerheden, men også for den enkelte forbruger. Og vigtigst af alt: for freden og for friheden i Europa.
I Grønland blev der i går aftalt en ny koalition mellem IA og Siumut, et nyt naalakkersuisut. Jeg ser frem til et fortsat godt samarbejde i rigsfællesskabet.







Tale






Velkommen til pressemøde. Jeg vil gerne starte med at sige tak til formændene fra Venstre, SF, Radikale Venstre og Konservative, som står her sammen med mig i dag.
Tak for at tage ansvar.
I løbet af de seneste 10 dage har Verden forandret sig.
Putins meningsløse og brutale angreb på Ukraine har varslet en ny tid i Europa.
En ny virkelighed.
Der var et Europa inden den 24. februar og et andet Europa efter.
Ukraines kamp er ikke bare Ukraines, det er en styrkeprøve for alt, hvad vi tror på – vores værdier, vores demokrati, menneskerettigheder, fred og frihed.
Vores handlinger i Vesten vil ikke kun være med til at afgøre Ukraines fremtid.
Det vil også definere, hvem vi er, hvad vi står for.
Vi står sammen i Europa – og i fællesskab med partnere og allierede over hele Verden – om hidtil usete sanktioner mod det russiske regime. Sammenholdet i NATO er stærkt, og det har ramt Putin hårdt.
Historiske tider kalder også på historiske beslutninger. Og når vi står sammen her i dag, så er det, fordi vi har truffet netop dét – store beslutninger. Om Danmarks sikkerhed. Om vores fælles fremtid. Vi har med andre ord indgået et nationalt kompromis om dansk sikkerhed.
For det første: Vi vil styrke det danske forsvar markant – både på den korte bane og på den lange bane. Vi har i fællesskab besluttet at afsætte 7 milliarder kroner over de næste to år til styrkelse af dansk forsvar, diplomati, den humanitære indsats og de afledte konsekvenser, det også kan have for det danske samfund.
Det er penge, der her og nu skal gøre os i stand til at håndtere den alvorlige sikkerhedspolitiske situation. Til at forhøje forsvarets beredskab og styrke evnen til at beskytte Danmark og vores allierede i NATO. Øge robustheden i forsvaret – fylde lagrene op – yde støtte til Ukraine.
For det andet har vi besluttet os for kraftigt at skrue op for de årlige bevillinger til dansk forsvar.
I det kommende forsvarsforlig vil vi øge udgifterne til forsvar og sikkerhed, så vi når 2 % af BNP inden udgangen af 2033.
Konkret betyder dét, at vi løfter de årlige forsvarsudgifter med ca. 18 milliarder kroner, når beslutningen er fuldt realiseret.
Det er selvsagt den største investering i dansk forsvar i nyere tid.
For det tredje vil vi styrke det danske samfunds modstandskraft i vores energiforsyning. Det er sagt før: Energipolitik er ikke længere energipolitik, det er i høj grad også blevet sikkerhedspolitik. Derfor har vi besluttet, at Danmark skal gøres uafhængig af russisk gas. Og vi vil arbejde for, at hele EU træffer samme beslutning.
For det fjerde, og det her er vigtigt, så har krisen vist os, hvor stærke vi er, når vi står sammen på vores kontinent. Europa er en familie. Vi er bundet sammen af en stærk tråd spundet af både en fælles historie, fælles udfordringer og fælles værdier.
Det europæiske samarbejde kommer til at udvikle sig endnu mere i den kommende tid. Og det vil kun blive yderligere forstærket af Ruslands angreb på Ukraine.
Vi ønsker, at Danmark fuldtonet skal kunne tage del i det samarbejde.
Diskussionen om forsvarsforbeholdet handler først og fremmest om, hvor Danmark hører hjemme og om det ansvar, vi bør påtage os.
I vores optik hører Danmark hjemme i hjertet af Vestens sikkerhedspolitiske samarbejder. I NATO – derfor de 2 %. I hjertet af Europa klar til at bidrage uden et forbehold.
Vi, der står her sammen i aften, har derfor givet hinanden hånden på, at der skal afholdes en folkeafstemning den 1. juni i år, hvor vi anbefaler danskerne meget klart at afskaffe forsvarsforbeholdet.
Alt dét, vi gør nu, det skal selvfølgelig finansieres. Det forholder vi os nøgternt til. Når vi har behov for at investere milliarder i dansk forsvar og i vores sikkerhed – både i år og i de kommende år, og når vi udfaser afhængighed af russisk gas, så vil det koste penge.
Det skal ske på en måde, så vi fortsat kan udvikle vores velfærdssamfund og fortsætte den nødvendige og ambitiøse grønne omstilling.
Danmark skal stadig være Danmark – et stærkt velfærdssamfund, en global grøn frontløber.
Og derfor vil vi som det femte ændre budgetloven, så vi kan gennemføre de markante investeringer, som vi her lægger op til samtidig med, at der er et manøvrerum i dansk finanspolitik.
Helt konkret ændrer vi grænsen i budgetloven, så den ikke er strammere end dét, EU-reglerne kræver, og så vi i den kommende 2030-plan sigter efter et moderat offentligt underskud. Det er ansvarligt, og det er i øvrigt i fuld tråd med anbefalingerne fra landets fremmeste økonomer og økonomiske eksperter bl.a. det økonomiske råd, som også bakkes op af Nationalbanken.
Dansk økonomi er stærk, og den er robust. Den offentlige nettogæld vil forblive fortsat tæt på nul, og finanspolitikken vil fortsat være holdbar på lang sigt.
Når det er sagt, vil jeg gerne tilføje, at der selvfølgelig stadigvæk og måske endda endnu mere end tidligere vil være behov for politiske prioriteringer.
Danmark vil fortsat føre en ansvarlig økonomisk politik.
De ting, jeg har nævnt her, vil vi nu, vi fem der står her, drøfte videre med Folketingets øvrige partier i de respektive forligskredse, hvor beslutningerne skal forankres.
Og til os alle sammen: Der er få nedslag i vores historie, der har en egentlig og definerende betydning for vores fælles fremtid. Vi står på et af de nedslag lige nu. Derfor har vi lavet et nationalt kompromis om dansk sikkerhedspolitik. Og det håber vi på, at alle danskere vil bakke op om.
Og med de ord giver jeg ordet videre – i første omgang til Venstres formand.
Værsgo, Jakob!







Tale






Jeg kan stadig huske hende. En helt lille bitte pige. Ikke engang et år gammel endnu. Hun lå og sov i armene hos en af de voksne. Med sonde i næsen. Jeg spurgte selvfølgelig til, hvorfor der sad slanger i det lille ansigt. Pigen var blevet forsømt så meget, at hun havde lukket ned for sin egen sutterefleks. Det er noget af det mest instinktive, vi mennesker har.
Hun var blevet fjernet fra sin mor. Udsultet. Alene.
Jeg mødte pigen på et børnehjem for nogle år siden. Og jeg tænker tit på, hvordan det går hende. Har hun fået en god og kærlig plejefamilie? Spiser hun? Har hun levet på forskellige institutioner? Har hun fået den hjælp, hun skal have?
Den lille pige er ikke alene.
Hver gang, der er samlet 100 dejlige danske børn på en græsplæne. Så er der én af dem, der ikke kan være hjemme hos deres mor og far. De er blandt de 14.000 danske børn og unge, der er anbragt uden for hjemmet.
De fleste børn på den plæne. De har det godt. Fordi deres forældre er der for dem. Og fordi vi sammen har skabt et samfund, der er så stærkt, at vi kan tage os af hinanden.
Men der er stadig for mange af vores børn, der ikke har det godt nok.
Kan I huske Brønderslev-sagen? Tønder-sagen? Indespærringer. Vold. Misbrug. Og hvad med dem, vi aldrig hører om?
I dag vil jeg gerne tale om Danmarks børn. Dem, der har det godt. Og dem, der skal have det meget, meget bedre.
Socialdemokratiets historie er børnenes historie.
Det startede med Peter Sabroes kamp for børnehjemsbørnene. Politiske modstandere mente, han overdrev. Indtil han tog en pakke fedtegrever med ind i folketingssalen. Store kager af udkogt kød, indsølet i svinefedt. Det var den mad, der blev serveret på børnehjemmet Hebron. Sabroe vandt. Heldigvis.
Siden fulgte folkeskolen. Forbud mod børnearbejde. Skoletandplejen.
Poul. Du afskaffede forældres ret til at slå på deres børn. Og med Helle satte vi den kriminelle lavalder op. Hvorfor?
Fordi børn selvfølgelig ikke skal i fængsel!
Nu er vi klar til at tage de afgørende næste skridt.
For der er stadig for mange børn, der vokser op med alkohol, misbrug og vold.
Når forældre ikke kan finde ud af at tage sig af deres børn, så skal samfundet tage over. Og vi skal gøre det hurtigere. Alt for mange forældre får chance på chance. Og børnene betaler prisen.
Vi skal altid stå på børnenes side. Flere børn skal have en ny familie. Flere børn skal have mulighed for det, der er så vigtigt. Nemlig at vokse op i en familie med tryghed og kærlighed. Flere børn skal kunne adopteres.
Man vælger ikke selv sine forældre. Men vi. Vi vælger, om vi vil hjælpe de børn, der har brug for os.
Derfor, kære kongres.
Lad os sende et klart budskab til de udsatte børn i vores land. Som føler sig alene med deres problemer. Som svigtes af deres forældre. Vi ser jer. Og vi opgiver jer aldrig!
Uanset, hvor mørkt det kan se ud. Uanset, hvor svært det kan være.
Så siger vi:
At i morgen ikke bare kan. Men at i morgen skal blive bedre end i dag!
Det skal også gælde for de børn og unge, der ikke har det godt.
Flere børn og unge får diagnoser. Jeg kan mærke, vi presser dem for meget.
Karakterræset har taget overhånd, når man kan gange sin karakter, blot fordi man starter hurtigere på studiet.
Samtidig har uddannelsesloftet givet mange unge en følelse af, at de ikke må begå fejl.
Men altså, kære socialdemokrater.
Hvis der er nogen, der ved noget om at begå fejl. Så er det da os…
Lad os derfor afskaffe uddannelsesloftet og lad os afskaffe karakterbonussen!
Også inden børnene starter i skole, skal vi tage fat.
I dag er det lovbestemt, hvornår børnene skal starte i børnehaveklasse. Det fungerer godt for de fleste. Men ikke for alle. En dag talte jeg med en kvinde, der er mor til to tvillingedrenge. Født for tidligt. Og sidst på året. Som mor syntes hun, de var for små til at starte i skole. Det synes pædagogerne i børnehaven også. Men lovgivningen stod i vejen. For mig er det systemtænkning. Og det er aldrig godt.
Hvis der er nogle børn, der har behov for et ekstra år i børnehaven, skal vi så ikke have så meget tillid til forældre og pædagoger, at de kan træffe den rette beslutning på vegne af børnene? Det synes jeg, vi skal.
I det hele taget skal vi se vores uddannelsessystem efter i sømmene. Og det siger jeg ikke mindst til os politikere, der har skabt rammerne.
Der er flere piger end drenge, der får en uddannelse. Pigerne får højere karakterer end drengene. Og der er flere drenge end piger, der har sociale problemer.
Hvis man står dér en august morgen og kigger på de små, der starter i skole, så er både drenge og piger glade. De er spændte. Skoletasken er næsten større end dem selv. Vend tilbage nogle år efter. Så hænger de første drenge i bremsen. Og til sidst sidder der som regel et par drenge – måske også en enkelt pige, der ganske enkelt er blevet trætte af at gå i skole.
Skolen er ikke god for alle børn.
Lad nogle af børnene starte senere. Vi behøver ikke at have så djævelsk travlt på vores børns vegne.
Og lad nogle af de børn, der bliver skoletrætte undervejs, gå i skole på en anden måde. Slip dem løs uden for skolen. Lad dem komme ind på en rigtig arbejdsplads. Og gør så skolen færdig bagefter eller sideløbende.
For nogle børn er vores skole blevet alt for akademisk. Alt for projektorienteret. Alt for teoretisk.
I dag er der på nogle gymnasier en mulighed for, at de særligt dygtige elever kan tage deres eksamen på fire år. Det er de særlige Team Danmark-linjer. Her har de unge, der både er dygtige i skolen og til sport, fået lov til at bruge et ekstra år. Det er godt for dem.
Men hvad med dem, der har det sværest. Hvor de sociale problemer er allerstørst. Dem, der måske slås med misbrug og ordblindhed.
Hvorfor ikke give dem ekstra tid til at komme igennem skolen? Den røde løber skal ikke kun være for de børn, der er dygtige til det hele.
Kære kongres.
Lad os rulle den røde løber ud for de børn, der har det allersværest!
Jeg har et mål. Vi har et mål.
Danmark skal være verdens bedste sted at være barn.
Vi nåede ikke langt nok sidst, vi selv havde regeringsansvaret. Derfor har vi brug for en anden beslutsomhed. Næste gang skal vi for alvor flytte hegnspæle.
Den værste uretfærdighed, der findes. Den værste uretfærdighed er, når fremtiden for vores børn allerede står skrevet i deres fødselsattest. Den uretfærdighed. Den ulighed. De knuste drømme. Det er Socialdemokratiets kamp.
Hvis vi danner regering efter næste valg. Så er der en ting, der er vigtigere end alt andet. Vores børn skal have en bedre barndom.
Stauning gjorde op med almisserne. H. C. Hansen skabte velfærdssamfundet. Krag indførte boligsikringen, som gav familier et hjem uden skimmelsvamp.
Nu er det vores tur.
En regering under min ledelse skal være dén regering, der skriver det næste store kapitel i børnenes historie.
Det er derfor, jeg i dag siger. Til alle børn i Danmark.
Jeg vil være børnenes statsminister.
Kære socialdemokrater.
For tre år siden valgte I, at jeg skulle være jeres formand. Jeg er hver eneste dag dybt taknemmelig for jeres tillid. Når vi står sammen og er bare ét parti. Så kan vi noget, ingen andre kan. Vi kan vinde danskernes tillid. Det viste vi i november. Hvor vi vandt valget i kommuner og regioner.
13 nye borgmestre. Mere end 3 millioner danskere bor nu i en socialdemokratisk kommune. Og hvem har flest kvindelige borgmestre? Det har vi.
DSU – Danmarks stærkeste ungdomsorganisation – fik valgt flere kandidater, end hele Liberal Alliance gjorde.
Og regionerne. 4 ud af 5 regioner styres i dag af en socialdemokrat. Måske er det derfor, Løkke har så travlt med at nedlægge dem?
Det flotte valgresultat er jeres fortjeneste. Det er borgmestrenes fortjeneste. Og det er en tillidssag mellem os og danskerne. Den vil vi leve op til.
Tillid er noget, man skal gøre sig fortjent til.
Og lad mig derfor også være mere direkte, end jeg har været før fra den her talerstol. Der er nogle danskere, der har mistet tilliden til os som parti. Min vigtigste opgave som jeres formand er at bygge den tillid op igen. Trin for trin. Især på to områder. Social retfærdighed. Og på udlændingepolitikken.
For der er nogen, der igennem årene havde svært ved at genkende os. Lettelser af selskabsskatten. Dagpenge.
Det satte vi os for at rette op på.
Vi er ikke i mål endnu. Men mange er mere trygge ved de valg, vi træffer i dag.
Nej til topskattelettelser. Ja til at sætte velfærden først. Vi passer på vores ældre. Vi passer på mennesker med handicap. Nej til at forringe pensionsalderen. Ja til at bruge flere penge på uddannelse. Nej til social dumping. Ja til at bekæmpe skattesnyd og hvidvask.
Også når det gælder Danske Bank…
Det er jo vanvittigt. Vi har nem-id og netbank. Og banken skal have kopi af vores pas. Man kan efterhånden tjekke alt. Alligevel. Alligevel kan det finde sted, at der hvidvaskes penge for et beløb så stort, at det nærmer sig Danmarks bruttonationalprodukt.
Uden at nogen tilsyneladende opdager det. Og dem, der rent faktisk bliver advaret, ja de gør ikke noget ved det. Før det er for sent.
Banker er vigtige. Spiller en stor rolle i vores økonomi og samfund. Derfor har man simpelthen et ansvar. Ikke kun for sig selv, men for os alle sammen. For Danmark.
Det ansvar har Danske Bank svigtet. Det er et uhørt brud på vores samfundskontrakt.
Vi lever i grådighedens tid. Og den stigende ulighed skal bekæmpes. Vi er klar til at rulle den skattelettelse tilbage, regeringen har givet på arveafgiften. Og vi vil indføre et loft over, hvor store bonusser der kan gives til den øverste ledelse.
Er vi blevet mere klassiske socialdemokrater, når det kommer til fordelingspolitik? Svaret er ja.
Og kan I huske det sidste regeringsgrundlag? Der var en enkelt formulering, som mange syntes var lidt mærkelig for en socialdemokratisk ledet regering. Det her med, at vi ville videreføre den borgerlige regerings økonomiske politik i bredeste forstand.
Kære kongres.
Lad os være enige om, at den formulering ikke kommer med igen.
Til gengæld. Så lover jeg hermed, at vi vil føre socialdemokratisk politik i bredeste forstand!
Også på udlændingepolitikken har vi flyttet os.
Det har vi først og fremmest, fordi virkeligheden har flyttet sig. 65 millioner mennesker er på flugt. Mange andre har svært ved at se en fremtid i deres eget land. Samtidig er der en grænse for, hvor mange vi kan tage imod i Danmark, hvis integrationen skal komme til at fungere.
Integration er svært. Det var der nogle i vores samfund, der så før andre.
Min morfar. Min morfar blev født i 1929 og døde, da han var i 80’erne. Han levede et hårdt liv. Var bager. Hårdt fysisk arbejde. Om natten. Og på betongulv. Der var ikke nogen stor pensionsopsparing. En folkepension og en almen bolig. Han var en af de første, der gjorde mig opmærksom på problemerne. Han sagde en dag: Nu kan jeg ikke rigtig snakke med nogen af mine naboer. De taler alle sammen udenlandsk. Dengang. Slog jeg det hen. Syntes han manglede udsyn og rummelighed. Det skammer jeg mig over i dag. For det var mig, der manglede noget. Jeg manglede forståelse og jeg manglede solidaritet. Med ham.
Det er så let at have alle de rigtige holdninger, når man bor langt væk fra virkeligheden. Socialdemokratiet skal altid være i virkeligheden. Også når den udfordrer vores egne følelser og holdninger. For ellers kan vi ikke løse problemerne.
Vi er det eneste parti, der har fremlagt en samlet og langsigtet plan. Som både handler om antal. Hvor mange kommer til Danmark? Som handler om integration. Hvordan får vi dem, der er her til at blive en større del af vores samfund? Og som handler om, hvordan vi hjælper flere ude i verden.
For lige så stor en sandhed det er, at vi ikke kan hjælpe alle her i Danmark. Lige så vigtig en sandhed er det, at mennesker, der er på flugt, skal have vores hjælp.
Man kan være uenig i nogle af de konkrete løsninger, vi foreslår. Men ingen kan være uenig i, at den nuværende situation er uholdbar.
Selvom der kommer færre til Danmark. Selvom der lige nu ikke går flygtninge på vores motorveje. Så er der stadig mennesker, der drukner i Middelhavet. Kvinder, børn, mænd. Alene i år. 2018. Har mere end 1.500 mennesker mistet livet.
Kære kongres.
Det må vi ikke lukke øjnene for!
Vi har brug for et nyt asylsystem. Et mere retfærdigt asylsystem. Der hjælper de mennesker, der er på flugt. Og som samtidig knækker de menneskesmuglere og menneskehandlere, der i dag lever af andre menneskers ulykke.
Og vi har brug for en langt større hjælp i nærområderne. En Marshall-hjælp til Afrika. Vi vil fordoble den humanitære bistand. Så flere kan skabe sig et godt liv og en fremtid i deres eget land.
Kære kongres.
Vi kan – og vi skal – hjælpe flere mennesker. Vi kan – og vi skal – skabe et mere retfærdigt asylsystem.
Jeg er stolt over, at det netop er Socialdemokratiet, der tør at konfrontere problemerne direkte.
Jeg er stolt over, at det netop er Socialdemokratiet, der forsøger at finde de svære balancer. Mellem at tage ansvar for Danmark og løfte et ansvar i verden.
Vi skal behandle mennesker ordentligt, når de er i Danmark. Og vi vil holde fast i, at det kan og skal lykkes. Min tro på det hænger sammen med de mange flygtninge og indvandrere, jeg kender. Alle dem som vil Danmark. Som gør sig umage. Som tit har de hårdeste job.
Alle dem som giver hånd. Helt uden at vi har lovgivet om det. Som er trætte af en politisk debat, der nogle gange går over gevind. Og som i øvrigt også er trætte af at blive sat i bås med dem, der ikke vil Danmark.
Jeg startede med at tale om de udsatte børn i Danmark. Mange af dem har forældre, der ikke oprindeligt er fra Danmark. Der er en voldsom etnisk slagside i de tal. Flere udsættes for vold. Flere er bange for, at deres forældre bestemmer, hvem de skal giftes med. Og unge homoseksuelle med anden etnisk baggrund end dansk. Hvor er deres frihed?
De børn. Og de unge. De har brug for os.
Jeg bliver tit beskyldt for at have flyttet Socialdemokratiet på udlændingeområdet af taktiske årsager.
Vær ikke i tvivl. Jeg mener hvert eneste ord, der står skrevet i vores udlændingepolitik. Jeg afskyr burkaens kvindeundertrykkelse. Bander der skyder i vores gader. Lokker unge ud i kriminalitet.
Integration handler også om børn. Det er derfor, vi vil have alle børn i vuggestuer. Så de kan lære dansk. Det er derfor, vi vil have blandede skoler og blandede boligområder. Det er derfor, vi vil tage et fuldstændigt opgør med social kontrol.
Kære kongres.
Alle børn har ret til at leve i frihed!
Vi går til valg på en retfærdig og realistisk udlændingepolitik.
Vi ved ikke, hvornår valget kommer.
Normalt er det jo sådan, at når en regering ikke kan komme igennem med sin politik – så kommer valget.
Men altså … Så ville vi have haft valg for tre år siden. Og for to år siden … Og for et år siden …
Vi går til valg på at samle Danmark igen.
Der er så mange, der gerne vil splitte. Til højre. Til venstre.
Jeg tror, vi kan samle danskerne. Jeg tror, de fleste gerne vil have en udlændingepolitik, hvor der er styr på hvor mange, der kommer hertil, så integrationen kommer til at fungere. Jeg tror samtidig, de fleste gerne vil have, at vi  tager hånd om vores velfærd, inden vi begynder at diskutere skattelettelser. Og jeg tror også, at de fleste ønsker sig en langt mere ambitiøs indsats, når det gælder vores klima og miljø.
Jeg tror, vi kan samle danskerne om vores grundlæggende værdier. Sådan som vi har gjort det før. Men kan vi samle oppositionen, er der mange, der spørger?
Ærligt: Det korte svar er nej. Men det korte svar er også ja.
Vi kan ikke samle oppositionen om alle dele af udlændingepolitikken. Her er uenighederne for store.
Men kan vi samles om, at vores børn skal have en god start på livet? Om en mere ambitiøs indsats for klima og miljø? Meget mere natur. At landbruget skal yde et klimabidrag. Flere el-biler.
Kan vi samles om en Marshall-plan for Afrika? Om mere tillid til de offentligt ansatte? At der skal være råd til at udvikle vores velfærdssamfund?
Selvfølgelig kan vi det.
Vi skal hverken have rød eller blå blokpolitik i Danmark. Som socialdemokrater der ønsker vi det brede politiske samarbejde.
Og vi har tre prioriteter. Velfærd og større social retfærdighed. Udlændinge. Og klima.
Der er ikke et parti, vi kan gøre det hele sammen med. Men jeg tror, vi kan gennemføre alt det vi gerne vil, hvis vi samarbejder bredt i Folketinget. Derfor går vi efter at danne en socialdemokratisk mindretalsregering efter valget. Hvis vi får mandaterne til det. Hvis danskerne ønsker det.
Lad mig gøre det helt klart:
Vi kommer aldrig til at tage nogen mandater, nogen partier, nogen vælgere for givet. Og uanset om man skriver sine ønsker på en serviet eller sender dem på SMS – så lytter vi. Og vi lytter godt efter. For selvfølgelig skal det være sådan, at partier, der vil støtte en socialdemokratisk regering, også får indflydelse. Selvfølgelig!
SF er ligesom os optaget af at skabe en god offentlig sektor, hvor der er mere tid og mere tillid til pædagoger og skolelærere. Sammen med Alternativet kan vi bringe Danmark derhen, hvor vi igen kan være det globale fyrtårn, når det handler om miljø og klima. Det Radikale Venstre og vi vil satse på uddannelse. Og Enhedslisten vil gøre op med grådighed og ulighed. Det vil vi også.
Kære Pernille Skipper.
Det bliver ikke på min vagt, at vi sælger mere infrastruktur til Goldman Sachs.
Vi vil samarbejde bredt. Og vi vil samarbejde både til højre og venstre. Og vi vil leve op til det mandat, danskerne giver Folketinget. Også på udlændingeområdet.
Det store flertal. Både befolkningen og Folketinget ønsker en stram udlændingepolitik. Og et mindretal skal selvfølgelig ikke kunne true sig til en politik, der ikke er flertal for.
Spørgsmålet er jo så:
Skal det være Socialdemokratiet, der administrerer udlændingepolitikken forankret i et bredt flertal i Folketinget? Samtidig med at vi så kan sætte velfærden først. Og gøre meget mere for klimaet.
Eller: Skal det være en regering bestående af Venstre og Dansk Folkeparti. Med Pernille Vermund og Nye Borgerlige som parlamentarisk grundlag? Anders Samuelsen og Liberal Alliance.
Kære kongres.
Lars Løkke Rasmussen sagde, at han ikke ville være statsminister for enhver pris. Det blev han. Det er han. Det vil jeg ikke!
I store annoncer påstår Lars Løkke, at Venstre arbejder for fællesskabet.
Men helt ærligt, hvor meget tror Løkke, han kan snyde folk?
Regeringen har skåret på velfærden år efter år. Nu vil de så pludselig bruge flere penge, straks som folketingsvalget nærmer sig. Tror I på det?
Regeringen har forsøgt at aflyse vindmøller, de har droppet målet om at reducere CO2-udledning. De har næsten halveret støtten til energiforskning, de har sågar kaldt en kornmark for natur. Efter alt det så maler de pludselig deres logo grønt. Tror I på det?
Og Lars Løkkes kommunalreform. Den startede vel den største centralisering af Danmark siden enevælden. Politiet er væk mange steder. Det er  uddannelsesinstitutionerne også. Og hospitaler, ja dem er der også blevet færre af. Nu påstår Løkke så, at man vil et Danmark i balance. Tror I på det?
Jeg tror ikke på det. Jeg tror, det er bluff.
Og jeg tror, det ér med Lars Løkke, som det har været så ofte før.
Går den, så går den.
Så når Alternativet vil trække deres mandater ud af ligningen. Når Uffe Elbæk siger, at Løkke skal have en chance.
Så siger jeg:
Lars Løkke har ikke bare fået én chance. Han har også fået to.
Og derfor, kære Uffe Elbæk.
Lars Løkke skal ikke have en chance til!
Danmark har brug for en ny regering.
En regering under min ledelse vil trække Danmark i en ny retning. Det kan vi ikke gøre uden SF. Uden Radikale. Uden Enhedslisten. Uden Alternativet.
Vi vil samarbejde hen over midten. Med alle, der vil tage et ansvar. Også Dansk Folkeparti.
I de seneste tre år har vi sammen med Dansk Folkeparti forhindret den borgerlige regering i at hæve pensionsalderen. Vi har forhindret dem i at give topskattelettelser. Det er rigtig gode resultater.
Men ærligt talt, Kristian Thulesen Dahl. Hvorfor peger I egentlig på Lars Løkke? Det giver ærlig talt ingen mening.
Hvis du virkelig er optaget af de ældre, så er det jo ikke Joachim B. Olsen, du skal gå sammen med. Jeg anerkender, at han er stærkere end Nicolai Wammen …
Men det kan vores gamle jo ikke bruge til noget. Hvis du virkelig er optaget af at sikre en god økonomi i kommunerne, så er det jo ikke ligefrem Saxo Bank, der kommer med pengene, vel?
Det gør derimod de danske skatteydere. Og mange af dem vil hellere have ordentlig velfærd, end de vil have de topskattelettelser, de konservative bliver ved med at tale om.
Og derfor: Pas nu på.
Pas på, der ikke går for meget Zappa i dansk politik. Kan I huske ungdomsfilmen fra 1983. ’Du vil jo gerne være med i hulen, ikk’ Mulle?’
Men Mulle. Tulle. Lad nu være med at spise den skovsnegl. Det kan godt være, du kan få en rokokopude af Løkke.
Men det får danskerne ikke mere velfærd ud af.
Det gør de derimod med os socialdemokrater. Det handler om politik. Og derfor også lige en besked til alle de politiske kommentatorer og satiretegninger, der har travlt med at tale om, at jeg flirter med Dansk Folkeparti og Kristian Thulesen Dahl.
Bare rolig. Det er Bo, jeg er kæreste med. Han har friet til mig. Jeg har sagt ja. Vi skal giftes.
Vi nærmer os et valg.
Socialdemokratiet. Vi er danskernes foretrukne parti. Vi vil være det store, brede folkeparti. Repræsentere danskerne, som vi er flest. Land og by. Ung og gammel. Dig, der har det godt. Livet kører. Og dig. Hvor der er flest af de dårlige dage. Vi er her. For hele Danmark.
Vi har så meget, vi gerne vil. Og kære kongres, jeg er ikke færdig med at tale om det endnu.
Så læn jer bare tilbage her i salen.
Som Fidel Castro engang sagde i en tale til FN: ”Selvom det er blevet sagt om os, at vi taler meget længe, kan I være helt sikre på, at vi skal gøre vores bedste for at fatte os i korthed og kun sige det til jer, som vi mener, det er vores pligt at sige”.
Dén tale varede så 4 timer og 29 minutter …
Helt så slemt bliver det ikke, det lover jeg.
Men kære kongres.
Vi fremlægger udspil på udspil. Politik på politik. Vi be’r kun danskerne om opbakning ved næste valg, fordi vi vil forandre. Skabe resultater.
I dag et socialudspil. Tidligere et udspil om at få nærheden tilbage. Flere politistationer over hele landet. Nye nærhospitaler tættere på borgerne.
Vi har fremlagt et udspil om at lede den offentlige sektor på en ny måde. Flerårige budgetter, der giver ro om økonomien. Tro på landets pædagoger, skolelærere og sygeplejersker. Vi behøver ikke kontrollere alt.
Vi har foreslået at afskaffe grønthøsterbesparelser på uddannelserne. Vi vil investere i erhvervsuddannelserne. Danmark har brug for flere faglærte.
Nogle gange kan det måske være svært at følge med i alt det politik, vi lægger frem.
Og så kan det være godt at minde sig selv om én ting.
Hvem er det, vi gerne vil gøre en forskel for?
Tænk lige over det et øjeblik.
For politik handler jo ikke om tal og systemer. Politik er grundlæggende et valg om, hvilket samfund vi gerne vil have. Hvilke værdier vi gerne vil dele. Politik. Det handler om mennesker.
Og min drøm.
Det er at gøre en forskel for den lille pige, jeg mødte på det børnehjem.
Jeg vil gerne gøre en forskel for den ældre dame, jeg mødte under kommunalvalget sidste år. Som aldrig havde bedt om hjælp til noget. Hun passer sin mand på 90, der er blevet rigtig syg. Hun får selv konstateret kræft. Og så beder hun om aflastning til sin mand, mens hun selv gennemgår en kræftbehandling – og får nej. Det er der ikke råd til.
Jeg vil gøre en forskel for Nicolai, jeg mødte lige før sommer. Vi er næsten jævnaldrende. Nicolai lever på gaden. De fleste af hans tænder er væk. Han fortalte mig med tårer i øjnene, hvor ondt det gør, hver eneste gang han skal spise.
Og sådan skal det jo ikke være i Danmark. Det er derfor, vi i dag fremlægger et omfattende socialudspil.
Vi vil indføre gratis tandpleje for de mest udsatte i Danmark. Vi vil knække den hjemløshed, der desværre stiger. Vi vil hjælpe kvinder ud af prostitution.
Og de firmaer, der udbyder kviklån til mennesker, der aldrig kan betale dem tilbage. Med renter så høje, at lommeregneren slet ikke kan følge med. De firmaer skal betale for at hjælpe de mennesker.
Kære kongres.
Hvis jeg bliver statsminister.
Så vil jeg altid. Så vil jeg altid forsvare dem i vores samfund, der har mindst.
Hvis jeg bliver statsminister.
Så vil jeg ikke være en statsminister, der er her på tålt ophold.
Og hvis jeg bliver statsminister.
Så vil jeg altid sætte vores fælles velfærd først.
Og velfærd. Det handler om vores hverdag.
Hvor trygge kan vi være, når livet engang imellem spænder ben?
For det kommer livet til at gøre for de fleste af os.
Når én, vi holder af, bliver syg. Er der så en ordentlig behandling?
Har vi en god skole for de børn, der klarer sig godt. Og dem, der ikke klarer sig godt?
Kan vi sende vores forældre eller bedsteforældre på et plejehjem. Ind i en ældrepleje. Hvor der er værdighed. Og tid?
Og så ved jeg godt, at der er alle mulige andre politikere fra alle mulige andre partier. Der også siger, at velfærden er vigtig. Men så bliver de også nødt til at betale for det. For velfærd er ikke gratis.
Anker Jørgensen sagde det meget klart allerede i 1995:
”Jeg har lyst til at skrige det ud: Hold for helvede op med at klage over skatten og vær forstående over for, at opgaven med de syge gamle skal have første prioritet”.
Og så til et emne, hvor man også kan få lyst til at skrige engang imellem.
Klimaet forandrer sig i disse år. Det går stærkt. Skræmmende stærkt.
Jeg har selv været i Afrika og besøgt folk i Kenya; et af de lande, hvor man mærker ændringerne hårdest. Jeg så sidste år tørken og sulten.
Som samfund og som mennesker på denne jordklode. Så sætter vi mennesker triste rekorder i de her år.
2015, 2016 og 2017 blev de tre varmeste år, der nogensinde er målt her på jorden. Og meget tyder på, at 2018 bliver endnu varmere.
I kender konsekvenserne. I ved, hvor alvorlige de er. Polerne og indlandsisen smelter. Verdens have stiger. Vejret bliver stadigt mere ekstremt. Tørke. Oversvømmelser. Der er ikke mange steder, der går fri.
Alligevel findes der borgerlige politikere, som stadig diskuterer, om klimaforandringerne overhovedet er menneskeskabte.
Kære kongres.
Tiden er ikke til lunkne ambitioner og mangel på visioner!
Vi skal passe bedre på jordkloden. Vi skal passe bedre på naturen.
Vi er et lille land. Ja, men vi er et land, der før har vist vejen.
Og vi har et valg.
Skal vi stoppe op og lade andre overhale os?
Eller skal vi stadig være dem, der tør gå forrest?
Jeg er ikke i tvivl.
Danmark skal igen være en grøn stormagt.
Vores vision er en fremtid, hvor vi lever og bor på en måde, der ikke ødelægger vores klima og miljø.
Vores vision er en fremtid med renere luft og færre kemikalier.
Vores vision er en fremtid, hvor langt færre dyr og planter trues af udryddelse.
Først tøjlede vi industrialiseringen. Så skabte vi velfærdssamfundet.
Kære kongres.
I det 21. århundrede. Der gør vi vores samfund bæredygtigt!
Det siges nogle gange, at der ikke er forskel i dansk politik. Det siges nogle gange, at der kun er nuancer mellem Lars Løkke og mig. Vorherre bevares!
Og det siges om os socialdemokrater, at vi kun går efter magten.
Selvfølgelig går vi efter magten!
Og hvis man nu er én af de mange i vores samfund, der er blevet nedslidt efter mange år på arbejdsmarkedet. Er det så ligegyldigt, at vi brugte vores magt til at forhindre regeringen i at forhøje pensionsalderen endnu mere?
Hvis man vil vide, hvor lang tid et halvt år er – så spørg en brolægger. En jord- og betonarbejder. Eller en pædagog, der har løftet på børn hele sit liv.
Kære kongres.
Jeg er stolt over, at vi har forhindret regeringen i at trække Danmark skævt.
Men vær ikke i tvivl.
Vores ambitioner er større end det.
Vi tror på Danmark. Vi er et stærkt land. Økonomien er god. Tusindvis af danskere er aktive i frivillige foreninger. Vi er nået så uendeligt langt i at skabe et af verdens bedste velfærdssamfund. Fordi vi har troet på hinanden. På fællesskabet. Og fordi vi har været drevet af optimisme.
I morgen skal blive bedre end i dag. For os alle sammen.
Og hvis danskerne efter næste valg betror os ansvaret for at lede landet. Så tænk på alt det, vi kan gøre sammen.
Hvilken forskel vi kan gøre for klimaet.
Hvilken forskel vi kan gøre for de mennesker i vores samfund, der har mindst.
Hvilken forskel vi kan gøre for vores børn.
Hvilken forskel du kan gøre!
Politik gør en forskel.
Derfor kære kongres.
Danmark har brug for et rødt flertal.
Danmark har brug for en ny regering.
Og Danmark har brug for en ny statsminister.
Børnenes statsminister.
Tak for ordet.







Tale






Dear Mr. Ambassador.
On behalf of the Danish people, I will express my strong con-dem-nation.
And my deepest condolences to the people of Israel.
Nothing. Absolutely nothing. Can justify Hamas’ terror against your country.
The victims and their relatives have my deepest sympathy.
Denmark stands with Israel in this difficult time.
<chunk>Deres Majestæt.
Mine damer og herrer.
Kære alle sammen.
I dag er vi samlet under dybt ulykkelige omstændigheder.
Vi mindes de dræbte,
Liv, der sluttede alt for tidligt.
Knuste drømme.
Bristede hjerter.
Og familier ramt af den værste ulykke.
Vi er her også for at vise, at Danmark står sammen med Israel i denne svære tid.
At danske jøder er i vores hjerter.
<chunk>Lørdag morgen. For bare en uge siden. Ved den israelske kibbutz Urim.
Unge israelere er samlet. For at feste.
Musik. Latter. Glæde. De har livet foran sig. Fulde af forventninger.
Men lige dér. Mens solen står op. Indtræder tragedien. Der kortslutter alt.
Hundredvis af unge liv bliver på et splitsekund revet bort. Bestialsk. Kynisk.
Mange såres.
Mange føres bort af militante fanatikere.
Og et andet sted i Israel:
Døre til hjem sparkes op. Uskyldige levnes ingen chancer. Myrdes. For øjnene af deres kære.
Tilfældige skydes ned i gaderne.
Raketter regner ned over israelske byer.
Brutaliteten er larmende.
Ufatteligt mange døde. Sårede. Taget som gidsler.
Kvinder. Børn. Mænd. Søstre. Brødre. Mødre. Fædre. Familie. Og venner.
Grusomt. Meningsløst. Fejt.
<chunk>I disse dage. Hvor tingene udvikler sig time for time. Og hvor minutterne
føles lange. Må vi styrke os ved hinanden.
Og jeg forsikrer jer. I er ikke alene i denne svære tid.
Sammen sender vi de varmeste tanker og den dybeste medfølelse til alle, der er berørt af tragedien.
Vi sender vores styrke og medfølelse til de sårede.
Til de, der er bortført af fanatiske militarister. Og frygter for deres liv.
Og til de pårørende.
Hvor må de være bange.
Og vi sender varme tanker og medfølelse til jer, som har mistet én af jeres kære.
Ingen ord, ingen handlinger, kan sone tabet.
Lidelsen er ubærlig.
I skal vide, at Danmark er med jer. Vi sørger med jer. Vi deler jeres smerte.
<chunk>Jeg er dybt berørt over den tragedie, der har ramt Israel og jøder verden over.
Intet kan retfærdiggøre Hamas grufulde terror mod uskyldige israelere.
Intet.
Alligevel er der mennesker i Danmark, som forsvarer angrebet på Israel.
Ja, nogle jubler.
Det er ubegribeligt.
I sin stærke tale forleden sagde den amerikanske præsident. Og nu citerer jeg:
<chunk>Der er ikke plads til had i Amerika. Ikke mod jøder. Ikke mod muslimer. Ikke mod nogen. Dét, vi afviser, er terrorismen. Vi fordømmer den vilkårlige ondskab. Som vi altid har gjort. Dét er, hvad Amerika står for
<chunk>Og lad mig tilføje:
Dét er, hvad Danmark står for.
<chunk>Vi har set ondskaben folde sig ud.
Kræfter, der insisterer på mørket.
Fanatikere, der fornægter selve livet.
Fanatismen har i århundreder været et umenneskeligt vilkår, som I – det jødiske folk – har skullet forholde jer til.
Overgreb. Forfølgelse.
For mange har været nødt til at se sig over skulderen.
Den tryghed, danskere i dag tager for givet, gælder ikke alle. Ulykkeligvis.
Tab, smerte og sorg er vævet ind i jeres historie og jeres liv.
Også her på kontinentet.
<chunk>For mindre end en uge siden var mange af os samlet for at markere 80-året for de danske jøders flugt til Sverige.
Vi mindedes den ondskab og den brutalitet, som skyllede indover Europa for mere end 80 år siden.
I min tale i søndags talte jeg om mod. Om medmenneskelighed. Og om lyspunkter i mørket.
Flere end 7.000 danske jødiske mænd, kvinder og børn. Der tog en resolut beslutning om at flygte.
Og fik hjælp af tusindvis af medmennesker. Fra alle sider. Spontant. Improviseret.
Flugten til Sverige er et af de fineste kapitler i Danmarks historie.
Menneskers insisteren på, at ondskaben ikke må sejre.
I den kommende tid skriver vi historie igen.
Ingen vil få lov til at betvivle danske jøders liv og fremtid i Danmark.
Lad os vise hinanden, at de værdier, som vi deler, skal sejre.
Troen på friheden.
Fællesskabet.
Og det enkelte menneskes ukrænkelighed. Værdi. Og ret til at være til.
Værdier, som er langt stærkere end den ondskab, vi har set.
Lad os love hinanden, at lyset vil fortrænge mørket.
Tak for ordet.







Tale






For ét år siden. Den 24. februar 2022. Begyndte Rusland sit meningsløse angreb på Ukraine.
Kampvogne rullede over grænsen.
Missiler slog ned i Ukraines byer.
Rusland forvandlede et demokratisk og fredeligt europæisk land til en krigszone.
Sendte millioner af mennesker på flugt.
Forandrede verden. For os alle sammen.
Dengang samledes vi her foran den russiske ambassade. For at vise vores støtte til ukrainerne. Vores protest mod Putin.
Nu står vi her igen. Med et klart budskab: At vi ikke giver op.
Jeg var stolt, da den ukrainske ambassadør tidligere i dag sagde: ”Nok er Danmark et lille land. Men jeres hjerte er stort.”
Kære ukrainere.
Uanset hvor længe krigen måtte vare. Så vakler vi ikke.
Vi viger ikke fra jeres side.
Og vi står fast på vores modstand mod Rusland. Mod krigen. Og mod forbrydelserne mod menneskeheden.
<chunk>Den 24. februar sidste år var et maskefald.
Vi så Putins sande ansigt.
En brutalitet og en ondskab, som vi troede hørte fortiden til.
Udemokratisk. Umenneskeligt. Uden for rækkevidde.
Putin har endegyldigt vendt det internationale samfund ryggen.
Vendt ryggen til den verdensorden, der har sikret vores fred og frihed i årtier.
Putin vil ikke freden. Han vil ikke naboskabet. Han vil ikke fremtiden.
Krigen slutter først, når Rusland opgiver sit indtog i Ukraine.
Derfor fortsætter vi støtten til Ukraine.
<chunk>Kære ukrainere.
Vi er så imponeret over jer.
I et år har I forsvaret jeres land mod den russiske krigsmaskine. Budt Putin trods. Givet jeres krop og sjæl for friheden.
Omkostningerne har været ubærlige.
Tabte liv. Splittede familier. Hele byer ødelagt. Børns barndom knust.
Alligevel bøjer I jer ikke. I fortsætter modigt kampen.
Med jeres fantastiske præsident Zelenskyy i spidsen viser I en viljestyrke, som vi andre kun kan beundre.
Den kamp, I kæmper, er ikke kun jeres. I kæmper kampen for Europa. For demokratiet. For friheden.
Vinder Rusland. Så har vi alle tabt.
Derfor må og skal Ukraine skal vinde.
Danmark vil fortsat støtte Ukraine alt det, vi kan.
Med militær hjælp. Humanitær hjælp. Vi tager imod jer i vores land. Træner jeres soldater. Hjælper med genopbygning.
For jeres ambassadør har ret. Nok er Danmark et lille land. Men vores stædighed er stor. Og vores værdier stærke.
Tak til jer danskere, der har åbnet jeres hjem.
Tak til de sportsforeninger over hele landet, der har taget imod børnene.
Tak til de virksomheder, der har ansat ukrainere på flugt fra krigen.
Tak til alle jer, der engagerer jer i den ukrainske sag. Og alle jer, der er kommet i dag.
Overalt i Europa. Og på den anden side af Atlanten. Siger vi i dag det samme:
Så længe russiske tropper er på Ukraines jord. Så længe står vi fast.
Kampen for frihed, demokrati og retfærdighed fortsætter.
Hver eneste dag, hvert eneste minut. Indtil Ukraine er frit igen.
Demokratiet vil vinde.
Friheden vil vinde.
Freden vil vinde.
Slava Ukraini!







Tale






For nogle år siden var der et folketingsmedlem, der kaldte vores debatter her i salen for en rituel stammedans. Det er måske rigtigt en gang imellem, men heldigvis ikke altid. Det synes jeg at spørgetimen for 3 uger siden var et godt eksempel på. Der blev spurgt, og der blev svaret, og både enigheder og uenigheder blev tydelige. Tak til alle for en robust debat. I dag glæder jeg mig til spørgsmål fra både mine partilederkolleger og vores nordatlantiske kolleger.
De seneste uger har vi taget nogle store skridt hen imod et både stærkere og mere retfærdigt Danmark. En række vigtige politiske aftaler er faldet på plads: en sundhedsreform, der både skal gøre op med ulighed og skabe bedre behandling i hele landet med flere læger dér, hvor behovet er størst; en god finanslovsaftale, hvor vi især sætter flere penge af til vores velfærdssamfund til gavn for både børn, unge og ældre, og hvor vi udvider retten til sorgorlov, som jo faktisk blev efterspurgt her i salen, sidste gang vi mødtes til spørgetime – tak til SF og til Radikale Venstre; og sidst, men ikke mindst, den store grønne trepart, som jeg vitterlig tror vil skrive sig ind i danmarkshistorien som et af de flotteste eksempler på fremsynet politisk samarbejde.
Sammen bygger vi bro mellem natur og landbrug, mellem fortid og fremtid, og vi investerer i en gennemgribende omlægning af det danske areal. Der kommer mere natur, der kommer tusindvis af hektar ny skov, ja, faktisk et areal svarende til Lolland-Falster og Bornholm tilsammen. Det er fantastisk. Sammen viser vi nu vejen til at indfri 70-procentsmålet. Danmark bliver det første land i verden, der indfører en klimaafgift på landbruget. Jeg mener det, når jeg siger, at det her er den stærkeste generationskontrakt, vi har lavet i mine mange år i Folketinget. Tak til SF, tak til Liberal Alliance, Det Konservative Folkeparti og Radikale Venstre for at tage et ansvar for et grønnere Danmark.
For et par uger siden blev årets danske tale kåret. For andet år i træk gik æren til en af vores nordatlantiske kolleger, et nordatlantisk medlem af Folketinget. Tillykke til hr. Sjúrður Skaale med prisen, som han modtog for sit indlæg om konflikten i Mellemøsten ved årets afslutningsdebat her i Folketinget. Det var ganske enkelt en fremragende tale. Og det er jo selvfølgelig et godt eksempel på det meget stærke engagement, som vores nordatlantiske kolleger lægger for dagen, både når det gælder rigsfællesskabet, og når det gælder den verden, der omgiver os, og det er en verden, der er mere urolig end længe.
Derfor er det i mine øjne afgørende, at vi har tætte drøftelser i vores rigsfællesskab selvfølgelig ikke mindst omkring sikkerhed, at vi har det, når vi mødes i Kontaktudvalget, og når vi mødes med vores kolleger i Nordisk Råd. Det er et samarbejde, der i mine øjne skal basere sig på ligeværdighed. Derfor har jeg skrevet til mine kolleger i de øvrige nordiske lande, at vi fra dansk side støtter en ændring af Helsingforsaftalen, så både Færøerne og Grønland kan opnå fuldt medlemskab af Nordisk Råd, for så vidt det er foreneligt med deres forfatningsmæssige status. Der er kræfter udefra, der ønsker at splitte; vi andre rykker sammen. Det er meget, meget fint. Vi er tre lande, vi er tre folk, vi er tre regeringer, men vi er tre lande, der kan finde ud af at samarbejde med hinanden. Det skal vi blive ved med at gøre ligeværdigt og respektfuldt. Sjældent har det været vigtigere. Tak for ordet.







Tale






Tid er en underlig størrelse. Der skrives tit om det i sange og digte. Øjeblikket. Om lidt. Tiden, der tager os. Alt det, der gik tid med. Benny Andersen har formuleret det, så man bliver en lille smule forpustet: Ens datter kommer hjem fra skole, går ud for at hinke, kommer ind lidt efter og spørger, om man vil passe den lille. 
Der er allerede sagt og skrevet så smukt om tiden, at det kan være svært at tale om, uden at det også bliver en lille smule klichéfyldt. Den her tale for eksempel. Den varer nok lidt mere end ti minutter. Og til de af jer, måske især journalisterne, der synes, det er alt for lang tid, for hvad siger jeg egentlig? Hvad er nyheden? Så kan jeg trøste jer med, at talen i hvert fald har taget det dobbelte at holde. Den er nemlig optaget på forhånd. Når jeg lige om lidt kløjes i et ord eller bytter rundt på to sætninger. Glemmer en vigtig pointe eller noget helt fjerde. Så stopper vi og tager den om igen. Med andre ord: Det, du ser, det er den færdige tale. Hvor fejlene er klippet ud – måske. Det har der været tid til. 
Sådan har det ikke været i de sidste par måneder. Jeg har holdt adskillige pressemøder i Statsministeriet. Alle sammen om corona. Ikke én generalprøve. Vi var i et kapløb mod tiden. Og derfor har alt i vores håndtering af den her krise selvfølgelig ikke været perfekt. Selvfølgelig er der ting, vi kunne have gjort bedre. Én af de diskussioner, vi har internt i Statsministeriet, den onsdag den 11. marts, det er, om vi er klar til at holde et pressemøde om aftenen. Der er meget, vi ikke kan svare på. Er det mon bedre at vente til dagen efter? Selve beslutningen – altså den store beslutning. Den har vi først truffet endeligt om eftermiddagen. Og det er først fra om mandagen, at skolerne og daginstitutionerne skal lukke ned. Hvis vi venter med pressemødet, kan vi nå at finde svar på endnu flere spørgsmål. Men som samfund vil vi samtidig miste dyrebar tid. Tid, som vi ikke har. Slet ikke de sårbare grupper. Konklusionen bliver derfor at sige tingene, som de er. 
Jeg har aldrig nogensinde i mit liv været så meget i tvivl som i det her forår. Som i den her krise, vi lige har været igennem. Dilemmaerne har været enorme. Det er de faktisk stadigvæk. Men at vi handlede, det er, tror jeg, den vigtigste politiske beslutning, jeg nogensinde har truffet. Det kunne have været gået galt i Danmark. Stigningen var voldsom, som vi havde set det fx i Italien. Antallet af smittede danskere var mere end tidoblet – bare på nogle få døgn. Fra 38 smittede om søndagen til 514 smittede om onsdagen. Det var alvor. Vi så det i andre lande, hvor personalet på hospitaler var tvunget til nogle fuldstændig umenneskelige valg: Hvem skal i respirator? Hvem skal ikke? Og en snigende fornemmelse bredte sig også herhjemme. Var vi på vej det samme sted hen? 
Der skete noget helt særligt med os danskere i de dage. Som land og som folk. Vi rykkede tæt sammen. Hvor var du, da coronaen ramte? Hvor var du, da Danmark lukkede ned? Ofte er vi mennesker tilskuere til verden. Denne gang, der havde vi hver især en rolle. Måske er det en af de bedste påmindelser, vi tager med os videre. At vores indsats – hver især og sammen – gør, at vi kan tackle selv de allerstørste udfordringer. Danske virksomheder har som noget af det mest naturlige udvist et kæmpe samfundssind og har haft blik for meget mere end bare bundlinjen. Medarbejdere har på rekordtid fundet nye løsninger og fået tingene til at fungere. Og arbejdsgivere, arbejdstagere og fagforeninger veg ikke tilbage for ansvaret, da det gjaldt, men bidrog i stedet i fællesskab til at redde danske arbejdspladser. Et unikt sammenhold manifesterede sig over hele Danmark, hvor du opgav noget af din hverdag for at hjælpe andre, der var mere udsatte. Vi viste hinanden i de dage og i de uger, at i Danmark, der er man ikke alene. 
Nogle har sagt, at coronakrisen er blevet sådan et forstørrelsesglas på vores samfundsmodel. Et lille land, men et stort fællesskab. Og nu begynder alle spørgsmålene at melde sig. Det er helt naturligt. Selvfølgelig skal vi lære af den her krise. Se på, om noget kunne være gjort anderledes. Men vi skal også huske på proportionerne. For i modsætning til andre lande, der kom for sent og nu betaler en høj pris – markant overdødelighed, mere omfattende nedlukninger, en langsommere genåbning end den, vi er i gang med – så er diskussionen herhjemme en helt anden: Reagerede vi for hurtigt? Hvem vidste hvad og hvornår? Det kræves, at myndighederne må stå til regnskab. At der politisk skal gives svar. De embedsmænd, der har knoklet dag og nat for vores land, de har gjort det så godt, de kunne. Alle, hver og en, har de lod og del i, at den danske strategi faktisk er lykkedes. Det bør man huske, når man nu kigger tilbage. For det er altså som om, at sandheden også er blevet lidt ubekvem, selvom vi vel egentlig alle samme kendte den: Der var ikke en manual. Der var ikke evidens. Der var ikke ét korrekt svar. Der var ikke nogen at følge i fodsporene. Det var tværtimod et ubetrådt land. Der var tvivl. Det var bedste mands bedste bud. Og det var dig, og det var mig. Og summen af de beslutninger, vi tog som samfund enkeltvis og som familier. Beslutninger som jeg synes, vi kan være stolte over. Uanset hvad nogen siger. Og det er også beslutninger, der viser, at vi lever i et demokrati. Vi overlader det ikke til eksperter at træffe de svære valg. Vi lytter til deres rådgivning. Det gør beslutningsgrundlaget bedre, det er klart. Men det ændrer ikke på, at det er os som politikere. Det er vores opgave at stille os forrest og dermed at påtage os ansvaret. Det har alle Folketingets partier gjort. Det er unikt. Mange hundrede møder er det blevet til, både her i Folketinget og rundt omkring i ministerierne. Jeg har selv været en del af forhandlinger og set, hvordan ti vidt forskellige partier har lagt ævl og kævl til side. Delt den samme bekymring om Danmark. Både hvad angår coronaen, men også vores fremtid. Og delt det præcis samme ønske om at få os så hurtigt og så godt som overhovedet muligt igennem krisen. Vores håndtering har været politisk, men ikke partipolitisk. Og jeg har altså endnu til gode at møde en dansker uden for Christiansborg, der savner de sædvanlige politiske skænderier. Alligevel fylder de langsomt, men sikkert, mere og mere – ikke mindst i medierne. De politiske forskelle vil selvfølgelig igen træde tydeligere frem. Ikke mindst når vi går igang med genopretningen af dansk økonomi. Vi kommer med hver vores udgangspunkt. Meninger brydes, og det er grundlæggende sundt. Men jeg vil gøre mit til, at vi stadigvæk efterstræber det brede politiske samarbejde. Jeg tror nemlig, at det gør resultaterne bedre og også mere holdbare. 
Politik behøver ikke kun at være konflikter eller falske modsætninger. 2020 skulle vise sig at blive et kriseår. Men det er jo Danmark, det handler om, og vi klarer også den her krise. For vi er et godt sted. Og mere og mere i samfundslivet begynder at ligne sig selv. Mon ikke der er mange af jer, der er startet på arbejdet eller i skole igen, der tænker, at tiden alligevel også gik hurtigt. Langsomt bliver tiden, hvor vi var derhjemme, et minde. Måske en tid, der lærte os noget om os selv, de værdier, der for alvor betyder noget, og den måde, vi bruger vores tid i hverdagen. Nu kan det så også for nogen være svært at forstå, hvorfor vi skal blive ved med at leve med restriktioner, når nu faren og antallet af smittede er så lavt. Men virussen, den er stadigvæk i vores samfund, og den kan blusse op. Og for andre føles tiden derfor også som en evighed, tror jeg. Er man ældre, sårbar eller kronisk syg, hvornår kan man så overhovedet få lov til at leve sit liv som før coronaen. Jeg tror, at for nogle af dem kan det en gang imellem være svært at blive konfronteret med andres utålmodighed, når det for en selv er med livet som indsats. Det er nu, hvor vi ikke helt på samme måde er i samme båd, at fællesskabet for alvor skal stå sin prøve. Vi bad de svageste om at være de stærkeste. Nu er tiden inde til, at de stærkeste viser deres styrke. 
Rigtig god grundlovsdag. 







Tale






Kære danske sydslesvigere, kære danske mindretal
I dag begynder Årsmøderne - en fantastisk tradition - hvor det er tid til at fejre jer og alt det, I står for. Godt naboskab, samarbejde og venskab på tværs af grænserne, gensidig respekt og frem for alt fællesskab. Det er de værdier, som kendetegner jer, og det er de værdier, der mere end nogensinde er brug for i vores Europa. Krigen er tilbage på vores kontinent, krigen har rystet os på begge sider af grænsen, men den har også samlet os.
I februar besøgte jeg den nye tyske kansler i Berlin - det var inden den russiske invasion, men på et tidspunkt, hvor alvoren dog allerede stod meget klar. Dengang var vi enige om, at fællesskabet i Europa står vigtigere end nogensinde. Også i det dansk-tyske grænseland er der et stærkt fællesskab. Der er en helt særlig ånd i grænselandet, og det er jo jeres fortjeneste, og det gør mig og resten af Danmark stolt.
Det dansk-tyske samarbejde er samtidig under hastig udvikling. For knap en måned siden bød jeg så i øvrigt kansleren velkommen. Vi var i Esbjerg, og her mødtes vi sammen med vores belgiske og nederlandske kollegaer og kommissionen for at finde fælles løsninger til gavn for den grønne omstilling. Tænk når vi når i mål med det vi ønsker os, så vil vi i Nordsøen kunne producere omkring halvdelen af al den vindenergi, som resten af Europa har brug for.
I det gode samarbejde mellem Danmark og Tyskland, der står I i grænselandet helt centralt. I er brobyggere, ambassadører, formidlere af en enestående arv, et grænseland, som ikke deler os, men tværtimod binder os sammen. Og I viser, at man sagtens kan have hjertet i både Danmark og Tyskland på samme tid. Det er lige præcis, hvad der gør jer til et forbillede for hele verden.
Jeg ønsker jer nogle dejlige dage med inspirerende debatter, fester og fornøjelse, samvær med venner, familie og bekendte.
Rigtig god fornøjelse med årsmøderne.







Tale






For få uger siden, da du, Poul, ankom til Bos og mit bryllup. Og måtte tage af sted igen, faktisk før du nåede ind i kirken. Så forstod vi alle, at tiden var nær.
Vi vidste alle sammen, hvilken vej det gik.
Alligevel er det svært at forstå, at Lone er død. 
For Lone var indbegrebet af liv. Øjne, der kunne lyne. Øjne, der kunne elske. 
Hun havde en stærk vilje til livet. En dyb glæde. En evne til ubarmhjertig kritik. Og var altid hudløst ærlig.
Hun vidste og beviste, at evner forpligter. At livet forpligter. 
Og det til trods for, at hun gennem årene blev ramt af store sorger.
Af den største sorg af alle. Så kunne hun også rumme megen glæde. 
Det kræver et stort hjerte. 
Det havde Lone.
At vi er mange her i dag, vidner om alle de mennesker, hun berørte. 
Jeg er ikke i tvivl om, at vi ville have været endnu flere, hvis corona ikke satte begrænsninger. 
Lone satte sit præg på vores samfund. Som folketingspolitiker. Europa-parlamentariker. Miljøminister. Statsministerfrue. 
Men allervigtigst. Som sig selv. 
Det kræver sin kvinde at udfylde alle de roller. Det klarede hun.
Hun var dybt professionel. Pligtopfyldende. Viljestærk. Til tider frygtindgydende stærk. 
Politisk fyldte især to ting: Kvindekampen. Og miljøkampen. 
Indignationen var usvækket gennem alle årene. Lone påpegede ofte – ja, faktisk hver gang, man talt med hende – at vi ikke var i mål. Langt fra. 
Hun havde ret. Vi er ikke i mål. 
Men Lone Dybkjær har været med til at bringe os tættere på. 
Hun løb aldrig med flokken. Hun gik selv forrest. 
Hun var grøn, før alle blev det. 
Og enhver kvinde, som går ind på et mandsdomineret område. Og gør det så godt. Hun bryder et glasloft. 
Og baner vejen for tusindvis af andre.
Vores generation skylder Lone og hendes generation en stor tak. 
Der var et lys i Lone. Og om hende. 
Glimtet i øjnene. Det smil. Den glød. 
Man var aldrig i tvivl om, hvad hun mente. 
Hun var kontant. Og sagde tingene, som de var.
Lone var en af de helt store politikere i sin generation. Herhjemme og i sit glødende forsvar for Europa.
Men hun kunne også tage fusen på hele Danmark. 
Jeg tænker ikke kun på, da hun blev minister i Poul Schlüters borgerlige regering, selvom hun nok var en af de – gode venstreorienterede radikale. 
Jeg tænker selvfølgelig på den dag i starten af 90’erne, hvor Lone dukkede op til en koncert med Poul i hånden. 
Resten er historie.
Og da Lone som bekendt ikke var nogen fan af lange taler – hun ville nok selv have sagt det mere direkte: Hun hadede lange taler – måske især fra en socialdemokrat – så vil jeg runde af nu. Men det vil jeg gøre med det, som måske er det vigtigste.
I dag er det ikke kun en stor politiker, vi siger farvel til. Vi siger også farvel til en elsket mormor og mor. Jeg kender styrken af jeres familie. Og af den sorg, der rammer jer nu. 
Poul. I dag kan jeg sige det samme til dig, som jeg kunne sige til min egen far, da jeg mistede min mor til samme sygdom for få år tilbage. 
Der er ikke noget smukkere. Der er ikke noget stærkere end kærligheden. 
Og den smukkeste kærlighed, den har du vist. Omsorg. Opmuntring. Du har været ved Lones side hver eneste dag, hver eneste nat, hver eneste time i det lange sygdomsforløb. 
Du har sat dig selv til side. Og gjort det vigtigste, et menneske kan. Du har været der, da det gjaldt. 
Det har været en inspiration og en glæde for os alle sammen at se, hvordan I to har fået det bedste frem i hinanden gennem de mere end 25 år, I heldigvis fik sammen. 
Mine varmeste tanker til jer, der stod Lone nærmest. 
Æret være Lones minde.







Tale






Mr President.
Excellencies.
Ladies and gentlemen.
Imagine you’re flying across the North Sea.
Hundreds of wind turbines appear on the horizon.
As you get closer, you spot an island.
An island creating clean electricity.
Clean fuels.
Green innovation. For millions of European households.
That’s our Danish vision of the world’s first energy island.
And it’s not just something to imagine. Denmark will soon make it a reality.
Already today, almost fifty percent of Denmark’s electricity is powered by wind.
And we have plans to build even more.
Up next is turning green electricity into green fuels.
This will solve major challenges for all of us: Emissions from trucks, planes, and ships.
And it will also create a lot of new jobs. Plenty of green jobs. Offshore. Onshore. In ports. In test and research facilities. In industry.
We will leave no one behind.
In just two years, the world’s leading container shipping company, Mærsk, will launch its first carbon-neutral container ship.
As governments, we should support this.
That’s what Denmark aims to do with the new Mission Innovation on Shipping – in close collaboration with the US.
Denmark also supports the Agriculture Innovation Mission for Climate. This is another area where we need to increase research and development.
Taking the next steps in innovation will not be easy.
But I am confident we can do it.
Why? Because we have done it before.
Denmark turned our largest fossil power company into the world’s most sustainable energy company – Ørsted.
We have decided to end all Danish oil and gas production in the North Sea by 2050.
Today, Denmark has more jobs in green energy than in fossils.
And the private sector is on board.
We have formed climate partnerships with all parts of Danish business.
All of Denmark is now united in reaching our target – a 70 percent cut in emissions by 2030.
Thank you, President Biden, for bringing the United States back into the Paris Agreement.
Let us continue our shared journey into a greener and more sustainable future.
I can assure you that we in Denmark stand ready to do our part







Tale






Kære alle sammen.
Tak for invitationen!
Og tak til dig, Henriette for en stærk tale. Om krig og fred. Om kvinders rettigheder. Og om behovet for at stå sammen.
Jeg har glædet mig til at komme.
Kvindernes Internationale kampdag. En vigtig dag. Det er normalt en helligdag i Ukraine. Hvor kvinders bedrifter hyldes.
I år er det anderledes. Den russiske invasion. Det destruktive og meningsløse angreb holder landet i et brutalt jerngreb. 
Vi har alle set de forfærdelige billeder.
Bombede boligblokke. Udbrændte bydele. Kampvogne i gaderne.
Skræmte børn. Familier på flugt, især kvinder. Bomber og gru.
Grufuldt. Ja. Meningsløst. Ja.
Men vi har også set de andre billeder.
Borgere, der melder sig under frihedens faner. Viljen til at stå op imod overmagten.
En stålfast præsident i spidsen for et modigt folk.
Den styrke indgyder os alle ærefrygt. Minder os om vores egne kampe.
Lad os bruge i aften til at sende den stærkeste, varmeste og mest solidariske støtte til hele det ukrainske folk. Og ikke mindst de ukrainske kvinder.
Der er igen krig på vores kontinent.
Det er ikke kun et angreb på Ukraine. Men på alt det, Vesten står for. Demokrati. Menneskerettigheder. Fred. Frihed.
Jeg er så inderligt stolt af at mærke, at Danmark står sammen om at støtte Ukraine.
Vi rejser os. For demokrati. For frihed. For fred.
Og hvilket bedre sted at gøre det end lige her.
En af Københavns smukkeste bygninger. Folkets hus. I dag klædt i gult og blåt.
Bygget af arbejderbevægelsen. Som igennem 150 år har været bannerfører for det vigtigste. Nemlig det enkelte menneskes ret.
Fællesskab frem for enegang. Huske på dem, som ellers blev glemt.
<chunk>Kampen for ligestilling mellem kvinder og mænd er en af de mest fundamentale kampe, der kæmpes.
I Europa, i verden. Og ja, også herhjemme.
Vi politikere. Os feminister. Vi har et stort ansvar. Sammen med jer – og ofte på grund af jer, der er her i aften – til hele tiden at rykker os fremad. 
Skal der flere kvinder ind på direktionsgangene? Ja.
Er vi helt sikre på, at vi skal være så bange for at diskutere kvoter? Nej.
Jeg er stolt af, at fædre har fået øremærket barsel. At vi har styrket kampen mod stalking, partnervold, seksuel chikane og social kontrol. 
Man kan bruge politik til noget.
Men der er stadig alt for mange kvinder i Danmark, der bliver udsat for vold og overgreb.
For mange kvinder, der bliver dræbt, alene fordi de er kvinder.
Kvinder, der fratages retten til at bestemme over deres eget liv, deres egen krop.
Kvinder, der udsættes for seksuel chikane og digitale krænkelser.
Kvindekampen bliver nødt til at favne hele vores samfund. Den kæmpes i toppen af erhvervslivet, på bestyrelsesgangene. På arbejdsmarkedet. I nattelivet.
Den kæmpes af alle jer, der står her foran mig.
Og den kæmpes desværre også – ofte forgæves – af dem, der er alene.
Kvinden, der bliver udsat for partnervold. Og går stille med smerten.
Indvandrerpigen, som er fanget i et fængsel af social kontrol.
Det er på tide, at vi åbner dørene til den kvindekamp, der foregår i det skjulte. Ingen må stå alene.
Vi må som samfund træde i karakter. Og tydeligt sige fra, når piger og kvinder bliver frarøvet deres vigtigste rettigheder på grund af formørkede religiøse eller kulturelle hensyn.
Derfor er regeringens kommission for piger og kvinders rettigheder i dag gået i gang med arbejdet.
Øjet har været blindt for længe. Undskyldningerne har været for mange.
Tvangsægteskaber. Kontrol af jomfruelighed. Vold.
Vold er ødelæggende. Ligegyldig hvor man som menneske møder den. Men den vold, der sker derhjemme. I det allermest trygge rum. Af dem, vi skal stole allermest på. Vores far. Eller vores mand. Det er den værste.
Vi vil ikke – og vi skal ikke – finde os i forskelsbehandling og sexisme.
Vi vil ikke – og vi skal ikke – lade piger og kvinder stå i bagerste række, når beslutninger skal træffes og løsninger findes.
<chunk>Jeg er oprigtigt stolt over, at det er den regering, jeg får lov at stå i spidsen for, der endelig har fået vedtaget en samtykkelov.
Selvfølgelig skal sex altid være med samtykke.
Når vi kan nå så mange ligestillingssejre på så få år. Hold nu fast, hvor kan vi nå mange i de næste.
Fællesskab er forudsætningen for forandring.
Lad os bære faklen videre sammen. 
God kamp. God fest i aften.







Tale






Tak for invitationen.
Tak til alle jer, der er her i dag for at tage ansvaret og slæbet, hvad det også er – både i vores demokrati og i vores velfærdssamfund.
Det er dejligt at være i en forsamling, hvor alle går op i sundhed. I øvrigt noget, vi deler med alle danskere. Og vi er fantastisk gode til at snakke om medicin, behandlingsmetoder, strukturer, ”det nære” og ”det specialiserede”.
Det er vigtigt alt sammen. Og i min tale i dag vil jeg give mit bud på, hvad fremtidens sundhedsvæsen skal kunne.
Men jeg vil gerne starte et helt andet sted. For jeg vil gerne tale om noget, jeg tror, har massiv indflydelse på vores samfund. På danskernes sundhed. Og dermed vores sundhedsvæsen.
Det handler om vores børn og unge. Men det er næsten fraværende, når vi taler sundhedspolitik.
For hvad nu, hvis det, der er mest skadeligt for vores børn og unge. Ja, for os alle sammen. Er de skærme, der har det med at klistre sig fast til vores hænder? Som ligger ved siden af vores seng fuldt opladt, når vi vågner. Og som følger os som en skygge overalt, hvor vi går.
Det er selvfølgelig positivt, at vores børn og unge kan tilegne sig viden på en helt anden måde, end vi kunne tidligere. Indgå i digitale fællesskaber. Med deres venner. Klassekammerater. Familie.
Men vi må også erkende, at vi voksne for ukritisk har proppet skærmene ind alt for mange steder.
I folkeskolen, hvor de fylder for meget. Og i vores vuggestuer og børnehaver, hvor de slet ikke hører hjemme.
Og der er jo noget fundamentalt galt, når for mange børn og unge – ikke alene i Danmark, men i hele Vesten – mistrives. I Danmark er der for mange børn og unge, der er ensomme og ulykkelige. I et af verdens lykkeligste lande.
Jeg er bange for, at vi i sundhedsdiskussionen misser de advarselslamper, der står og blinker. Og at vi som samfund kommer til at kigge tilbage på denne tid, og i bedste fald vil tænke, at vi var naive. I værste fald dybt uansvarlige.
En gruppe amerikanske forskere har undersøgt mistrivslen hos børn og unge i Vesten. De fandt en sammenhæng med, at det startede i år 2010. Det år, at iPhone’en kom frem.
De fleste af os herinde er gamle nok til at kunne huske, hvor ondt det gør, når man falder ned fra et træ. Altså jeg taler ikke om politiske træer, men sådan et 
rigtigt
 træ, hvor man klatrer.
Er vi sikker på, at alle børn og unge får lov til at få den ret gode erfaring med sig i dag?
Lidt firkantet sagt, så er vi i dag langt bedre til at pakke vores børn ind i vat og bomuld, når det handler om den fysiske verden. Men når de færdes på sociale medier. Så er de alt for ofte overladt helt til sig selv. Og vi voksne aner reelt ikke, hvad der foregår.
Jeg håber, at alle jer, der arbejder med sundhedspolitik, har set den dokumentar som Danmarks Radio viste for noget tid siden.
Vores børn oplever så grumme ting, at jeg næsten ikke kan gengive det i min tale i dag. Men jeg kommer til det, hvis nu nogle af jer ikke har set den.
Noah på 15 år, og det er altså en dansk dreng. Det er nu, mens vi har ansvar for hans sundhed. Han fortæller, at han et sted på de sociale medier, ser en mand voldtage en død krop og skære lemmer af.
Diana – også 15 – så en mand skyde sig selv, så der sprøjtede hjernemasse og blod ud.
Og Stephanie, hun er ét år ældre, hun har set videoer med selvmord og folk, der bowler med døde menneskers hoveder.
Det er der ingen mennesker, der kan tåle at se. Og jeg lover jer, at et raskt barn eller et raskt ungt menneske bliver syg af at se det. Det er hverken mærkeligt eller forkert, at vores børn og unge reagerer. Det er ganske enkelt farligt, det de ser.
I gamle dage slukkede vores forældre fjernsynet, når der var noget, vi børn ikke skulle se. Så nemt er det ikke i dag.
Og jo, vi skal uden tvivl blive bedre til at tale med vores børn og unge om, hvad de oplever på nettet. Det er bare ikke nok. Selvom vi er på udebane. Så skal vi stadig være forældre.
Hvorfor er der danske børn der har TikTok, når de er 9 år, når aldersgrænsen er 13 år.
Men problemet – og grunden til, at jeg starter her –  er, at det rækker langt ud over den enkelte. Som det gør med det meste, når vi taler sundhed.
Den amerikanske sundhedsrådgiver – US Surgeon General – har sagt det lige ud: At sociale medier er en vigtig drivkraft bag den mentale sundhedskrise blandt unge.
Som samfund står vi altså med en bunden opgave. Og hvis ikke vi knækker kurven, så tror jeg, at meget af det andet, vi snakker om på sundhedsområdet, bliver nærmest ligegyldigt.
Og det kræver, at vi både ser på mængden af timer, de tilbringer foran en skærm. Og hvad de ser på. Vi er i gang med at tage nogle initiativer:
Vi har anbefalet mobilfri skole– og fritidstilbud – og at tablets og computere lægges væk, når de ikke bruges i undervisningen.
Vi har afsat en halv milliard kroner til bøger i folkeskolen. Fordi pendulet nok kom til at svinge for meget væk fra den fysiske bog.
Vi har øget presset i EU, så tech–giganterne begynder at tage et større ansvar.
Og i efteråret indgik vi en aftale – i øvrigt med alle partier i Folketinget, og tak for det – om en langt mere restriktiv tilgang til skærme i vuggestuer og børnehaver.
Er vi i mål? Nej. Vi skal gøre mere. Vi skal gøre det hurtigere. Og det kommer vi også til.
Vores udfordring – os der sidder her – er, at man ikke kan læse det ud af budgettet. Og det kommer til at kræve meget. Det kommer til at kræve mere end love eller bekendtgørelser. Nemlig en kulturændring.
Når vi lærer vores børn at svømme, giver vi dem svømmevinger på. Starter på det lave vand. Og mister dem aldrig af syne.
Men når det gælder vores børn og unges brug af skærme, så er det fuldstændig modsat. Direkte ud på dybt vand. Og vi aner ikke, hvad der sker omkring dem. Vi bliver nødt til at erkende, at det her er en af vores allerstørste sundhedsudfordringer. Og hvis ikke vi gør det, så forsvinder barndommen. Den forsvinder ind i en skærm.
Det her er først og fremmest en opgave for tech–giganterne. Og tag ikke fejl. De bruger milliarder på at fintune algoritmerne, så børn og unge bliver hængende en lille smule mere. Så de lige tager den næste video med og går glip af livet.
<chunk>Grunden til, at jeg starter her, er fordi, at jeg godt ved, at de næste par måneder kommer til at handle om alt muligt andet. Jeg vil bare så gerne have os til at forstå, hvad det er, der gør danskerne syge. For hvis ikke, vi forstår det, så tror jeg ikke, vi kan løse problemerne.
For sundhedspolitik handler mere end noget andet om det levede liv. Og vi bliver nødt til at vide, hvad der gør danskerne syge. Så vi faktisk kan give et samfund videre, der er bedre og sundere.
Og jeg er enig med dig Anders i, at vi på mange leder og kanter har et stærkt sundhedsvæsen. Det gælder ikke mindst for sygehusene og de specialiserede behandlinger.
Jeg kunne sige det meget enkelt. Da min egen onkel – hjemme i Aalborg – for mange år siden fik konstateret kræft, var det en dødsdom. Da min far fik kræft for nogle år tilbage, var det nogle hårde år. Men han lever stadig. Og det er rigtig godt gået.
Det er også et udtryk for, at vi har prioriteret det på tværs af skiftende regeringer og folketingsflertal, og ikke mindst jer i regionerne. Vi har prioriteret det politisk, økonomisk og samfundsmæssigt.
Nu skal vi så tage de næste skridt. Men inden da, et spørgsmål: Hvad er det, vores sundhedsvæsen skal kunne?
Jeg synes – kogt ind til benet – det er to ting: For det første, at så mange danskere som muligt skal kunne leve et så langt liv med så lidt sygdom som muligt.
Og to: At der skal være lige adgang for os allesammen. Ingen skal efterlades alene og holdes ude. Det må være målestokken.
<chunk>Et langt liv, hvor sygdom fylder mindst muligt.
De fleste danskere er hvert år i kontakt med vores sundhedsvæsen hvert eneste år. På sygehuset. I psykiatrien. Hos egen læge. I kommunerne.
Og rigtig mange – ikke mindst vores ældre og gamle – er det rigtig ofte.
Vi ser ind i en fremtid med markant flere ældre danskere. Det er lykkeligt. Og det er godt gået, at så mange danskere bliver så gamle. Og de fleste af vores ældre kommer til at få en pragtfuld alderdom. Hvor man kan det meste selv. Og hvor man har tid og overskud til det liv, man gerne vil leve.
Men mange flere ældre betyder også mange flere kronikere med eksempelvis diabetes og KOL. Det kommer til at stille helt nye krav til det nære sundhedsvæsen.
For uanset, om du er kronisk nyresyg, hvor livslang behandling med dialyse er en uundgåelig del af din hverdag.
Eller du er et ungt menneske, der rammes af psykisk sygdom, der sætter dit liv og dine fremtidsplaner på pause.
Så skal du mødes af kompetent og nærværende hjælp ligegyldigt, hvor du er i landet. Så du får de bedste muligheder for at blive rask og komme ud af vores sundhedsvæsen igen.
<chunk>Og hvad kræver det så? Det kræver mere, end hvad jeg kan nå at redegøre for her. Men nogle nedslag: Stærke sygehuse, kortere ventetider.
Hvilket også var grunden til, at vi sidste år sammen lavede en akutplan.
For vi skal gøre vores akutmodtagelser mere robuste. For at få medarbejdere tættere på patienterne. Og for at få nedbragt ventelisterne.
Regeringen har prioriteret 2 mia. kr. til akutplanen.
Givet et markant lønløft, både til sygeplejersker, jordemødre og ikke mindst til mange af vores social– og sundhedsassistenter og -hjælpere. Det gælder især dem, der tager vagter.
Vi har også lavet en bred politisk aftale om, at det skal være nemmere at rekruttere udenlandsk sundhedspersonale. I skal i mål med jeres del af akutplanen. Det har vi selvfølgelig en forventning om. Omvendt er det helt rimeligt, at I har en forventning om, at vi ved, at det ikke mindst er medicinudgifter, der presser økonomien.
Vi er i fællesskab godt i gang med at styrke psykiatrien. Og tak for det. Der har været talt meget om det. Nu gør vi det. Nu er der en ti–års plan. Nu er der finansiering i regeringens økonomiske politik.
Jeg tror, vi er enige om, at psykiatrien skal ud af skyggen af det somatiske område. Det er rigtig godt, at vi har fokus på børn og unge. Men jævnfør min indledning, så er meget af forebyggelsen ude af jeres hænder. Og det skal vi have tænkt ind på alle andre samfundsområder.
Og så måske noget af det allervigtigste, og det er dét, I allerede har talt om: Det nære sundhedsvæsen.
For en mønt har altid to sider. Og nu er vi så der, hvor vi kan kigge på hinanden og sige ”nu har vi sygehuse i verdensklasse”.
Det kører rigtig godt mange steder, med det højt specialiserede.
Men også dét er kommet med en pris. For det har betydet en underprioritering af det nære sundhedsvæsen. Og det går ikke længere.
Vi har – og det, tror jeg, er en fælles erkendelse – forsømt at udvikle sundhedsindsatser i eget hjem. I de nære omgivelser. Få folk ud af sygehusene og lige så vigtigt, at forhindre at så mange kommer derind. Det skal vi rette op på.
Vi ved, at selv kort tid i en hospitalsseng kan betyde lang tids genoptræning. Det må være et mål i sig selv at hindre, at så mange af vores ældre bliver indlagt. Og især genindlagt. De skal have hjælp tættere på deres hjem.
Det kan være af hjemmesygeplejersken. Det kan være på plejehjemmet. Og ikke mindst mange af vores dygtige social– og sundhedshjælpere og -assistenter udfylder en meget vigtig rolle i vores sundhedsvæsen.
Vi skal have hjælpen tættere på. Ind i vores eget hjem. Og der har vi jo i Danmark, nogle fantastiske muligheder. Fordi vi både er gennemdigitaliserede og ikke særlig forskrækkede over ny teknologi, hvis den ellers bruges til det rigtige. Og her kan vi bruge den til det rigtige. 
Og alt det her, selvfølgelig for at undgå noget af alt den transport. Og noget af den ventetid, som rammer især nogle af vores patienter, hvor der er længere til et ordentligt tilbud i vores sundhedsvæsen.
<chunk>At få en hverdag, hvor sygdom fylder mindst muligt, er ikke kun vigtigt for borgere, der skal opereres, kæmper med kræft eller komplekse forløb. Men for os alle sammen.
For det handler også om det helt basale. Nemlig vores egen læge.
Det er ikke altid, at telefonen bliver taget, når man ringer. Og det er heller ikke mit indtryk, at alle danskere er lige tilfredse med den lægedækning, der er i dag. Og vi er helt med på at diskutere, at det skal være attraktivt at være læge der, hvor patienterne er. Men det er omvendt heller ikke noget urimelig krav for os at have, at lægerne så rent faktisk er der, hvor patienterne er.
<chunk>Og det fører mig frem til det næste. For hvis vi skal måle vores sundhed, vil jeg gerne måle det på to ting: Lever vi gode og lange liv uden alt for meget sygdom. Og er der reelt lige adgang.
På det sidste, der kniber det lidt. Det kniber faktisk rigtig meget. Og jeg tror, vi har nogle blinde vinkler. For som danskere tror vi, at når der formelt er lige adgang, så er der også reelt lige adgang. Det er der bare ikke. For vores forudsætninger for at gribe de muligheder, der er, er meget skævt fordelt.
Det ser selvfølgelig værre ud i andre lande. En af grundene til, at det går bedre i Danmark, er fordi, at vi har valgt at have et solidarisk finansieret sundhedsvæsen. Det er ikke vores pengepung, bopæl eller sociale status, der på papiret afgør, hvordan vi bliver behandlet.
Men når der er ti års forskel i levetid på mit gamle område i Aalborg: Aalborg Øst og Sydøst. Og så ud til Hasseris. Så har vi ikke leveret det, vi skal levere.
Det er jo ikke rimeligt, at det er vores arbejdsliv, vores familiebaggrund eller de levevilkår, vi har, der afgør, hvor gamle vi bliver. Og endnu værre: hvor god den alderdom vi har, så bliver.
Så der er alt for stor forskel på, hvor længe vi kan forvente, at vi lever. Det handler selvfølgelig om rigtig mange ting.
Det handler også om, hvordan vi bliver modtaget, når vi er patienter. Hvad der sker, når vi kommer ind i sundhedsvæsenet. Så tak for, at I også har det med.
<chunk>Og så er der det med de praktiserende læger. For der er en sammenhæng.
I dag er der færrest læger, hvor der er flest syge. Den sætning er jo ret vild. Der er færrest læger, hvor der er flest syge. Det giver ikke nogen mening. Det skal vi da have gjort noget ved. For der er nogen, der har mere behov for lægen end andre. Og der er nogle, der oftere har behov for lægen, end nogle andre.
Der er dele af Danmark, hvor det er svært at få en fast læge. Det er ikke længere unormalt, at når den lokale læge går på pension, så er der ingen, der ønsker at overtage klinikken. Jeg tror faktisk, at nogle af vores unge lægestuderende, der står lige uden foran døren, har nogle ret gode bud på, hvordan vi kan løse noget af det her. For det er ikke holdbart. Så tak for, at I så aktivt går ind i den diskussion.
<chunk>Det meste fungerer godt, og det gælder bredt i forhold til vores velfærdssamfund. Men det er ikke det indtryk, man får, når man følger sundhedsdebatten. Der udvirkes mirakler hver eneste dag, men det er ikke altid, at I får rosen.
Jeg talte så sent som i går med en, der havde fået to for tidligt fødte børn og været indlagt to måneder på et dansk sygehus, og havde bare syntes, det hele havde været lige som det skulle. Jeg møder så mange, der kommer og fortæller mig, hvor godt det går. Hvor dygtige medarbejderne er. Hvor fantastisk sygeplejerskerne er til at vise omsorg. Hvor god en behandling, man har fået.
I får tit det at vide, som ikke går godt. Så nu deler jeg bare med jer, at rigtig meget fungerer godt.   
Men nu kommer der et lille 
men
<chunk>Jeg tror desværre også, vi må være ærlige at sige, at jo enklere en udfordring, du har, jo lettere er det også at overskue vores sundhedsvæsen. Hvis du er patient på ét område. Eller én gang bliver ramt af kræft, der kan helbredes. Eller noget meget specifikt.
Jeg tror, at folk oftest oplever udfordringer, når man har mange sygdomme på én gang. Og går til kontrol og behandling og opfølgning på flere forskellige sygehuse. Så er der nogle patienter, der har en oplevelse af, at skulle være projektmager i deres eget liv.
Det tror jeg godt, vi kan gøre bedre. Det skal vi gøre bedre.
<chunk>Jeg har allerede talt alt for længe. Og håber også, at nogle af de prioriteringer, vi har i regeringen, er nogle, I kan genkende i den virkelighed, I sidder i.
Jeg startede lidt utraditionelt, og jeg vil nok også slutte lidt utraditionelt.
Vi kommer til at have mange strukturdiskussioner med hinanden. Jeg kunne godt tænkte mig, at vi også husker forskningen i de kommende år.
Historisk set har kvinders kroppe været alt for underbelyste, når det drejer sig om sygdomsforskning.
I fertilitetsbehandlingen behandler vi på den raske, og ikke nødvendigvis på den, der har en udfordring.
Man regner med, at op mod hver tiende danske kvinde i den fødedygtige alder i dag lider af endometriose. En tilstand, der kan give anledning til kronisk smertetilstand og ufrivillig barnløshed.
Rigtig mange kvinder oplever at blive diagnosticeret for sent og vente på den rigtige behandling.
Og der er et efterslæb, når det handler om sygdomme, der relaterer sig til det ene køn. Måske fordi det meste medicin er testet og udviklet på mandekroppen.
Og det er egentlig bare for at sige, at vi fra regeringen side ønsker at komme hele vejen rundt, når vi snakker sundhed.
<chunk>Lad mig derfor sige her til sidst. Jeg er meget glad for, at vi har fået lavet et lønløft i vores sundhedsvæsen. Det kom i mine øjne på det rigtige tidspunkt. Vores medarbejdere er den absolut vigtigste resurse. Derfor er den anerkendelse, der kommer nu, vigtig. Tak for jeres indsats.
Om få måneder kommer Sundhedsstrukturkommissionen med deres anbefalinger. Og senere på året kommer regeringen med vores sundhedsudspil.
Vi har allerede afsat milliarder til lønløft. Psykiatriløft. Akutplan. Sundhedspakke. Ny kræftplan.
Vi ved godt, at penge ikke løser alle udfordringer. Derfor har vi behov for sammen med jer at finde de nye løsninger. Så vi grundlæggende får forandret noget af det, som skal forandres. For alting handler om at give danskerne verdens bedste sundhedsvæsen. For det har hver eneste dansker – uanset, hvor de bor i det her land – ret og krav til.
Tak for opmærksomheden.







Tale






Deres Majestæt 
Kære formand, overborgmester og borgmester. 
Kære alle sammen.
Kære København, hovedstad af Danmark.
Kæmpe stort tillykke med i dag.
Så kom dagen.
Efter mere end næsten 10 år med byggerod. 
Cityringen står klar.
Det største anlægsprojekt i København siden Christian den Fjerde. 
Jeg har lige haft fornøjelsen af første tur. Og jeg tror selv, Christian den Fjerde ville være imponeret. 
Nye, flotte stationer. Med hver deres præg. 
En helt særlig fornemmelse af at suse rundt i byen – under jorden. 
Bag alt det står tusindvis af mænd og kvinder. 
Som har knoklet dag og nat – helt bogstaveligt. Iført arbejdstøj og med hjelme.
Giv lige dem en særlig stor hånd i dag. 
I har flyttet tonsvis af jord. Bygget 17 nye stationer. 
Vi må også være ærlige og sige – på denne festdag – så har der været for mange arbejdsulykker undervejs. 
Som socialdemokrat har jeg det sådan, at én ulykke er én for meget. Jeg ved, at der er arbejdet på at forbedre sikkerheden. Og det er godt.
Forholdene skal være i orden. Også for alle jer, som lægger sporene til fremtiden. 
Vi skylder jer en kæmpe stor tak. 
<chunk>Jeres indsats vil lette hverdagen for tusindvis af mennesker.
Gøre det hurtigere at komme på arbejde. Og endnu vigtigere – at komme hjem igen. 
Men den vil også gøre byen grønnere. Og det er der brug for.
For selvom vi allerede har en grøn hovedstad. Så er luftforureningen i for høj. 
Og mange bor i meget støj.
Det skal vi ikke tage for givet. 
Vi kan gøre noget. 
Vi skal erstatte den gammeldags trafik – som både ødelægger vores klima og vores sundhed – med den grønne trafik. 
Transport, som hænger sammen. Både for den enkelte, for byen og for miljøet. 
Og som lægger sporene til endnu mere grøn trafik i fremtiden. 
Det gør metroen. 
I dag åbner vi Cityringen, M3.
Allerede til næste år skal vi indvie en ny linje mod Nordhavn, M4. Og flere linjer er på tegnebrættet.
Tænk, hvordan København havde set ud i dag, hvis man tilbage i 90’erne havde satset på mere asfalt i stedet for metro. 
Vi, der åbner Cityringen i dag, står på skuldrene af alle dem der havde visionerne, som blev født for næsten en generation siden. Om et grønnere, større og stærkere København.
Vi har forpligtelsen til at føre de ambitioner videre. Både i København og resten af Danmark.
Dagen i dag er endnu et bevis på, at det kun er os selv, der sætter grænserne. Vi kan, hvad vi vil.
Sammen skal vi skabe et grønnere Danmark. En grønnere by. En bedre fremtid.
Tillykke til København. 
Tillykke til Frederiksberg. 
Tillykke til os alle sammen med den nye, flotte cityring.
Tak for ordet.







Tale






Deres Majestæter. Deres Kongelige Højhed.
Kære alle jer, der ser med hjemmefra.
Kære formand for Folketinget. Højesteretspræsident. Kære kolleger her i Folketinget.
Kære gæster.
I marts måned i 1848, mødtes et større selskab af mænd fra det københavnske borgerskab. Det foregik i Casino-teatret i Amaliegade. Tæt på Kongens slot.
Der blev holdt brandtaler. Der blev vedtaget resolutioner. Og næste dag drog et optog til kongen for at kræve en fri forfatning.
Herfra gik det stærkt. Der blev dannet en slags overgangsregering mellem enevælde og folkestyre. Valgt en grundlovgivende forsamling. Og den 5. juni 1849 blev Danmarks Riges Grundlov underskrevet af Kong Frederik den Syvende.
Danmark var selvsagt et meget anderledes land dengang.
Nogle ønskede en grundlov for at få frihed og del i magten. Andre tænkte mest på at forhindre Slesvig i at løsrive sig fra Danmark. Og hvad kvinderne måtte ønske, var der ingen, som tænkte på. Dengang.
Grundloven blev født af spændinger og opbrud indefra – og af tanker og ideer udefra.
Der var heldigvis ændringer på vej i Europa. Krav om frihed og rettigheder.
Med inspiration fra andre lande begyndte tankerne om menneskets ret at overdøve de gamle, undertrykkende samfund.
Vores grundlov blev skrevet i en spirende europæisk tradition. Samtidig er grundloven så dansk som intet andet.
Vi fejrer den hvert år. Med sang. Måske med jordbær med fløde, når vi kommer hjem. Bøgeskoven i al sin pragt. Og altid med Dannebrog mod en blå himmel. Det er, som om vejret altid er godt den 5. juni. Men måske er det min hukommelse, der spiller mig et puds …
Grundloven føles velkendt for de fleste – selvom det nok er de færreste, der har læst den helt ord for ord.
Hvor mange gange står der egentlig ”demokrati” i grundloven?
Nu har jeg jo læst op på teksten til i dag. Og kan derfor med sikkerhed sige, at der ikke står ”demokrati” ét eneste sted i Danmarks Riges Grundlov.
Til gengæld står der ”Kongen” 41 gange.
Tag for eksempel paragraf 21:
”Kongen kan for folketinget lade fremsætte forslag til love og andre beslutninger.”
Sådan har det stået i 175 år. Med al respekt for Hans Majestæt Kongen – så ved vi nok alle sammen, at ”Kongen” i dette tilfælde betyder ”regeringen.”
Den gamle tekst fungerer ganske glimrende i det moderne Danmark.
Vi fortolker de gamle ord i en ny tid. Og flytter os skridt for skridt i retning af et endnu bedre Danmark.
<chunk>Den første grundlov gav stemmeret til mænd over 30 år. Og endda kun nogle af dem. Med andre ord: De få.
Men rejsen mod et demokrati for de mange var startet.
I de følgende årtier kæmpede kvinder og tjenestefolk for at få indflydelse. Det lykkedes med grundloven af 5. juni 1915.
Først her fik Danmark ægte folkestyre. Og det blev fejret. Tusindvis af kvinder gik gennem Københavns gader i optog mod Amalienborg.
Dagbladet Politiken skildrede den historiske begivenhed sådan her. Jeg citerer:
”Et skønnere Syn har Amalienborg Plads aldrig frembragt end i Gaar, da Kvinderne var rykket derind, og da Fædrelandssangen fra alle disse Tusinder af Struber steg op mod den gamle Kongeborg og mod den letskyede Junihimmel.”
Citat slut.
Grundloven er kun blevet ændret få gange. Senest i 1953. Og det husker vi nok mest, fordi prinsesse Margrethe blev nummer ét i arvefølgen.
1953 – det er 71 år siden. Aldrig før er der gået så lang tid uden en grundlovsændring.
Hvorfor?
Fordi vi har en god grundlov. Den gør det, en grundlov skal.
Grundloven sikrer vores rettigheder som frie borgere i et demokrati. Trykkefrihed. Forsamlingsfrihed. Foreningsfrihed. Religionsfrihed.
Den forpligter os som borgere over for staten med en undervisningspligt og en værnepligt.
Og den besegler, at magten udspringer af folket. Vi politikere sidder her kun, så længe I synes, det er en god ide.
På grundloven har vi sten for sten bygget et samfund med tryghed, med tillid, og hvor forskellene er mindre end de fleste andre steder.
Som en af grundlovens fædre sagde det:
”da har i rigdom vi drevet det vid
når få har for meget og færre for lidt.”
Det er velfærdssamfundet på vers. Og poeten er selvfølgelig Grundtvig.
Danmarks Riges Grundlov er et nationalt symbol og et kulturelt anker. Det rummer en skønhed og en højtidelighed.
I virkeligheden er det måske en fordel, at grundloven ikke er en fiks og færdig brugsanvisning på demokrati – men en tekst, der har krævet fortolkning.
Hvorfor det?
Fordi det forpligter os til at kende vores historie. Være opmærksomme på vores samtid. Vide, hvilke værdier der holder os sammen.
Grundloven er en ramme om det billede, som vi – alle i Danmark – maler i fællesskab.
Rammen er en fin, gammel sag med udskæringer og krummelurer og malet i guld.
Men billedet indeni, det er vores ansvar. Det er moderne. Det leves hver dag.
Demokratiet leves gennem vores sindelag og vores institutioner. Dig og mig. Og det stortrives, når vi mødes på kryds og tværs i andelsboligforeningen, til old-boys fodbold eller i strikkeklubben.
En dansk minister – det var Bodil Koch – har sagt det sådan her: ”Snakken over kaffebordene er demokratiets blodomløb.”
Der findes en forening for næsten alt i Danmark. Og det er her, de fleste af os lærer, hvad det vil sige at tage ansvar for noget, der er større end os selv.
Det er elevrådet på skolerne. At der forhandles overenskomster. Andelstanken. Og at vi opdrager vores børn med ord og ikke lussinger. At vi mødes i kompromis og fælles løsninger.
Alt det er vores demokratis store folkelige styrke.
<chunk>Som formanden også sagde det, er der valg til Europa Parlamentet om kun fire dage.
Jeg vil opfordre alle til at komme ud ad døren, hen til skoler, biblioteker, rådhuse og sportshaller og stemme på søndag.
Demokrati er en gammel europæisk værdi. Men med alt det, der sker i verden, er det åbenlyst på en helt anden måde end tidligere, at demokratiet ikke er en selvfølge, heller ikke i Europa.
I morgen markeres endnu et historisk jubilæum – en af de vigtigste europæiske mærkedage – 80-året for D-dag. De allieredes invasion i Normandiet under Anden Verdenskrig.
Det var den invasion, den dag og den skæbnesvangre morgen, som blev begyndelsen på enden for nazisternes grusomme diktatur.
Tænk, hvis Churchill ikke havde gjort det rigtige. Tænk, hvis amerikanerne ikke havde ladet deres unge mænd gå i land på vores europæiske strande. Tænk, hvis hver enkelt ung soldat ikke havde haft modet, troen og håbet. Og viljen.
Nu er der igen krig på vores kontinent. Men ukrainerne kæmper ikke kun for et frit Ukraine. De kæmper for os alle sammen. For et frit Europa.
Vi lever i en usikker tid. Vi har brug for en sikker grund.
Det har vi med Danmarks Riges grundlov.
Rigtig god grundlovsdag.
Og tak for ordet.







Tale






Velkommen til!
Vi har glædet os rigtig meget til i dag at kunne præsentere det arbejdsprogram, det regeringsgrundlag der kommer til at gælde for den regering, som dannes i morgen.
Og I danskere – I har sammensat et Folketing, der skal samarbejde, det gør vi nu mere forpligtende henover midten, end I har været vant til.
Det sker midt i en usikker tid – både for Danmark og for Europa.
Vi er, som I ved, og som I har været vant til, tre meget forskellige politiske partier, som nu indgår i et arbejdsfællesskab med det klare mål at tage ansvar for regeringsledelsen i det her land, men selvfølgelig mindst lige så vigtigt med det meget, meget klare mål at træffe de beslutninger, der skal fremtidssikre vores fantastiske Danmark.
Vi har et mål om at sikre endnu flere danskere i beskæftigelse – både fordi vi grundlæggende tror på værdien af at have et arbejde, men også for at gøre os rigere som samfund.
Målet er, at den strukturelle beskæftigelse skal forøges med 45.000.
Vi igangsætter en række reformspor. Jeg kommer ikke til at gå i detaljer med dem alle sammen, men her vil fremhæve et par stykker:
For det første en grundlæggende og omfattende frisættelse af den offentlige sektor og vores velfærdssamfund. Pengene følger med, når der bliver flere børn, og når der bliver flere ældre.
Vi kommer til at tage et opgør med dokumentation og bureaukrati.
Men mindst lige så vigtigt, så ønsker vi, der står her at frisætte vores velfærdssamfund ud fra en grundlæggende tro på, at børnene, lærerne, forældrene og skolelederen er de bedste til at skabe en god folkeskole og en god grundskole.
Og fordi vi tror på, at de ældre sammen med deres pårørende og medarbejderne og lederne er de bedste til at lave et plejehjem.
Det er også et reformspor, som handler rigtig meget om uddannelse. Mange har talt om det igennem tiden. Nu sætter vi de nødvendige muskler bag, at erhvervsuddannelserne er og skal være noget af det vigtigste i vores uddannelsessystem. Vi kommer til at bruge flere penge der, men vi kommer også til at skabe nye veje både ind i uddannelserne, men også for de unge der vælger en ungdomsuddannelse på erhvervsområdet efterfølgende.
Derudover vil jeg fremhæve et par elementer i et samlet regeringsgrundlag, som er langt og kommer vidt og bredt omkring.
Ambitiøs klimahandling: Danmark skal være klimaneutral i 2045.
Vi skal levere en reduktion på 110 % forhold til 90 i 2050. Det vil sige, vi er nu mere ambitiøse, end vi har været tidligere.
Vi indfører en CO2-afgift i dansk landbrug, og vi indfører en flyafgift. Og så kommer vi til at bruge mange af vores kræfter på faktisk at komme i mål med de høje klimaambitioner, og det vil sige, selvom det kan lyde kedeligt, så bliver det med et meget, meget stærkt fokus på implementering. Vindmøllerne skal op at stå, og vi skal sikre den grønne omstilling meget konkret.
Vi står overfor nogle store udfordringer i vores velfærdssamfund. Frisættelse er her, i vores øjne, det afgørende våben og det afgørende redskab, vi ønsker at tage i brug, men vi kommer også til at afsætte penge til, 3 milliarder, et lønløft i den offentlige sektor. Og i den forbindelse kommer vi så også til at bede om noget til gengæld. Vi ønsker at se på faggrænser i den offentlige sektor. Og vi ønsker at se på, om vi kan understøtte mere lokal løndannelse.
Så vil vi afskaffe en helligdag. Bede alle danskere om at arbejde lidt mere. Der er krig i Europa, og vi har behov for at styrke vores forsvar, og derfor vælger vi at fremrykke Danmarks forpligtelser i forhold til 2 %-målsætningen i NATO allerede til 2030, og det kommer til at kræve, at alle bidrager lidt mere.
I kommer til at stille mange spørgsmål. Og mange kommer til at diskutere – er det rødt, er det blåt, er det lilla, er det grønt og alle mulige andre farver. Lad mig her prøve at give et eksempel på, at nogen forskellige politiske traditioner møder hinanden.
Skatteområdet – et par nedslag. Vi kommer til at hæve beskæftigelsesfradraget. Det gavner alle, der er i beskæftigelse.
Når vi indfører en flyafgift, så får vi samtidig muligheden for at hæve ældrechecken – det gavner de pensionister, der har mindst.
Så laver vi en ekstra forhøjelse af beskæftigelsesfradraget for enlige forsørgere, fordi vi godt ved, at den enlige mor eller far med nogle børn der passer sit arbejde – ja, der kan tingene engang imellem have lidt sværere ved at nå hinanden.
Så hæver vi grænsen for, hvornår man skal betale topskat. Og vi indfører ny mellemskat. Men oven på det indfører vi så også en top-topskat, som noget nyt i vores skattesystem.
Et andet eksempel på noget, der er rødt og blåt. Vi afskaffer seniorpensionen og seniorjob. Men vi laver til gengæld en Arne+-ordning med nogle forbedrede muligheder for dem, der har behov for en værdig tilbagetrækning.
Der er så mange nedslag i det her regeringsgrundlag, og nu giver jeg ordet videre i første omgang til Jakob og til Lars, jeg vil indledningsvis især til jer to sige tak for et fantastisk godt forhandlingsforløb. Jeg har været på Christiansborg i mere end 20 år, jeg kan faktisk godt, uden at ryste på hånden eller blinke, sige, at det her det er noget af det bedste, jeg selv har deltaget i.
Jeg vil også gerne takke de andre partier i Folketinget for et godt forløb. Mange partier til kunne se, at noget af dét, I har taget med ind til bordet, det vil være afspejlet i det regeringsgrundlag, som nu er vores.
Vi står også i den, kan man sige, lidt særlige situation, at nu er der en regering i Danmark med et flertal bag sig.
Vi er i et arbejdsfællesskab med hinanden. Vi vil ikke komme til i denne her valgperiode at påstå, at vi er enige om alt. Og vi kommer heller ikke til at forsøge at bilde jer danskere ind, at noget, der tydeligvis er kommet ind i regeringsgrundlaget på et ønske fra et andet parti, pludselig er noget, der har groet i vores egen baghave.
Men vi er et arbejdsfællesskab, og det er et arbejdsfællesskab, vi synes Danmark har brug for – både i den situation vi står i, men også fordi at vores vurdering er, at vi tre på vegne af vores partier og sammen med vores parti og sammen med andre partier i Folketinget vil kunne træffe nogen af de beslutninger, der skal til, så vi fremtidssikre Danmark.
Vi er ikke en driftregering, der bare er samlet om det mest basale. Og vi er ikke en regering, der bare lige vil få det til at hænge sammen.
Vi er regering, der kommer til at stile højt og til at sigte højt.
Vi danner ikke denne her regering, fordi det ikke kunne være anderledes, for det kunne godt have været gået anderledes.
Vi vælger hinanden til på det her særlige tidspunkt i vores historie.
Og så danner vi den for at levere løsninger – både på nogen af de grundlæggende udfordringer, men også på nogle områder, hvor vi efter mangeårig politik har kunnet konstatere, at skiftende regeringer ikke har kunnet levere dem. Det er dét, vi sætter os for at gøre nu.







Tale






Deres kongelige højheder.
Kære pårørende.
Kære udsendte.
Kære veteraner.
Siden 1948 har omkring 60.000 af vores bedste mænd og kvinder været udsendt i Danmarks tjeneste.
I her på pladsen. Jer, som vi hylder i dag. Står skulder ved skulder i den lange og ubrydelige kæde af stærke og modige udsendte.
Det er jer, der gør det muligt for Danmark – at tage ansvar for danske værdier ude i verden.
Vi herhjemme kan sætte en retning. Det er jer, der gør den helt konkrete forskel.
For mennesker ude i verden. For os herhjemme. For Danmark.
Lige nu oplever vi en dybt ulykkelig situation efter næsten tyve års internationalt engagement i Afghanistan.
En katastrofe.
For Afghanistan. For afghanerne. For piger. For kvinder. For os alle.
De billeder, vi ser. De historier, vi hører. Det er så brutalt. Og forkert. Og smerteligt.
Særligt for jer, der selv har været udsendt.
Nogle af jer er vendt stærkere hjem, end I tog ud. Modnet af ansvar og erfaring.
Andre er kommet hjem med ar på krop eller på sjæl. En særlig tanke skal i dag gå til jer, hvor de frygtelige billeder og historier fra Afghanistan kan rive op i gamle sår. Ingen af jer er glemt.
Bag hver udsendt. Bag hver veteran. Står de pårørende. Derfor vil jeg sige til jeres børn. Ægtefæller. Forældre. Søskende:
Danmark skylder jer en særlig tak.
Jeg kan godt huske min mors bekymrede blik, da min egen storebror var udsendt. Især rædslen, hvis der uventet blev banket på døren. Min bror kom hjem igen.
Men det gjorde alle ikke.
I år vil og skal vi særligt mindes dem, der ikke kom hjem fra Afghanistan. Ord kan ikke lindre smerten hos jer, der sidder tilbage med det tunge savn.
Det ved jeg. Mit hjerte græder.
Må I – smerten til trods – være stolte af jeres søn eller datter. Af jeres bror eller søster. Ægtefælle. Forældre. Af jeres ven.
Må Danmark være stolt.
Og må vi aldrig glemme.
I lyset af de seneste ugers ulykkelige udvikling – rejser sig der sig uundgåelige spørgsmål. Og jeg hører det igen og igen: Var tyve års indsats det hele værd?
Jeg kan selvfølgelig godt forstå, at tvivlen melder sig, når man kigger på Afghanistan i disse dage. Og ingen forstår helt, tror jeg, hvor smerteligt det er i mange gode danske familier.
Jeg vil sige til alle jer, der henover årene har arbejdet, kæmpet og bragt store ofre i Afghanistan.
I har, hver enkelt af jer, bidraget til den nødvendige kamp mod terrorisme.
I har været med til at sikre andres sikkerhed – i Danmark og hos vores allierede.
I har ydet jeres til, at en hårdt prøvet afghansk befolkning i en periode har oplevet noget af den frihed og det liv, som alle mennesker på jordkloden bør have.
En ny generation er vokset op med skolegang, lægehjælp, pigers rettigheder, kvinders rettigheder.
I har vist, at der er en anden vej. Et andet liv. Det håb kan ingen tage fra afghanerne igen.
Kampen mod terrorisme og for frihed.
Det er den kamp, I har kæmpet.
Den kamp har ikke været forgæves.
Det siger jeg, fordi jeg som landets statsminister mener det.
Men jeg har også lovet at sige det på vegne af nogle af de veteraner og pårørende, jeg har talt med i den seneste tid. På vegne af mange af de veteraner og pårørende, jeg har lyttet til.
Jeg har også lovet at sige, at mange er klar til at tage af sted igen.
Og jeg har lovet at sige, at andre er i tvivl om både det, der er sket. Og det, der måtte ske i fremtiden. Fordi verden hverken er sort eller hvid.
En ting er jeg ikke selv i tvivl om. Når vi inde på Christiansborg og i medierne diskuterer Danmarks krigsdeltagelse, så bør det, og så skal det, ske på en mere respektfuld måde end det, jeg synes jeg oplever lige nu.
For de faldne, for dem, der overlevede. For dem der stadig er klar til at tage ud med Dannebrog på skulderen. For deres familier.
Ordentlighed og respekt. Det er det mindste, vi andre kan udvise. Lad os gøre det. Ordentlighed og respekt.
Derfor vil jeg også i dag rette en særlig tak til jer, der har bistået med evakueringen fra Kabul under stadigt mere vanskelige vilkår.
Danmark har i kraft af jeres store indsats evakueret hundredevis af mennesker fra et Afghanistan i opløsning. Danske statsborgere. Tolke. Lokalt ansatte. Familier. Menneskerettighedsforkæmpere. Og oven i det været i stand til at hjælpe vores allierede med deres evakuering.
Det er en stor bedrift i en uhyre vanskelig situation.
Den virkelighed, som vores udsendte fra Forsvaret og Udenrigsministeriet har arbejdet under, har været både ekstrem svær. Og menneskeligt nærmest umulig.
Og jeg bliver nødt til i dag at rette endnu en appel. Når Danmarks udsendte står i verdens brændpunkt med andres menneskers liv og død mellem hænderne, så skal de have arbejdsro, og de skal have fuldstændig opbakning.
Det fortjener I. Jeg er stolt af jer.
De seneste ugers udvikling giver naturligvis anledning til refleksion.
Der er svære overvejelser foran os. Og sikkert også svære drøftelser.
Men for mig er spørgsmålet ikke, om Danmark skal tage ansvar. Men hvordan vi gør det bedst.
Danmark er og skal være et aktivt og stolt medlem af verdenssamfundet.
Vi tager et vigtigt ansvar mange steder i verden. Takket være jer, der står her i dag.
Nogle af jer, der er her på pladsen i dag, har været på afgørende patruljer i Hormuz-strædet. Danmark er en stolt søfartsnation. I er med til at sikre den frie sejlads, vi er så afhængige af.
Andre af jer er soldater og politifolk, som har samarbejdet ved den europæiske grænse- og kystbevogtning. I har bjærget mennesker, som usle bagmænd sendte ud på overfyldte både.
I, som er fra flyvevåbnet, har taget del i missioner i Irak. Levet med at ”være i shelter” med pulsen oppe hver gang.
I, der er læger og sygeplejesker, har hjulpet verden under coronakrisen.
Humanitær støtte i Sudan. Bistand efter den voldsomme eksplosion på havnen i Beirut sidste år. Etablering af lejre i Grækenland.
Soldater. Læger. Sygeplejersker. Rådgivere. Politifolk. Beredskabsfolk. Udenrigsministeriets udsendte. Og alle I andre.
Der står stor respekt om Danmarks rolle i verden. Det er i høj grad jeres fortjeneste.
Og derfor er det med stor ydmyghed, at jeg står foran jer i dag.
I har Danmarks opbakning.
På vegne af alle i Danmark vil jeg sige til hver og en af jer:
Af hjertet tak.







Tale






For nogle uger siden havde jeg besøg inde i Folketinget. Det var SID Ballerup. Og efter en tur rundt i huset og en efterfølgende diskussion fik jeg en gave. Gaven var noget helt specielt. Og jeg har den faktisk med i dag.
Det er en bog og jeg har den her. Den hedder Kong Leopolds arv. 
En stærk bog. Ikke for sarte sjæle. Den handler om Congo. Et af verdens rigeste lande. Koloniseret af Belgien og gjort til genstand for en griskhed og en kynisme vi slet ikke kan forstå. Eller kan vi?
Historikere mener, at op i mod 10 millioner mennesker døde under det belgiske styre. 10 millioner mennesker måtte lade livet for slaveri og menneskeforagt. For magten og for den hvide mand.
Mens jeg læste bogen blev jeg rasende på vores fortid og det faktum, at vi leve i en verden, hvor den øverste halvdel er rig på trods. Hvor vores rigdom og vores velstand hænger uløseligt sammen med at flere milliarder mennesker lever i absolut fattigdom.
Når jeg læser om vores blodige historie får jeg lyst til at sige at beklage og tage afstand fra de ekstreme forbrydelser, der har præget både min og jeres historie. 
Men hvis historien skal tjene fremtiden, så kræver det mere handling end blot at fortryde.
Forbrydelser mod menneskeheden er jo ikke fortid.
<chunk>Overtrædelser af menneskerettighederne, etnisk udrensning og brug af tortur er jo nu.
<chunk>Det sker i dag og det sker i vores verden.Det sker i Sudan, Congo, Uganda, Burma, Colombia, Burundi, Elfenbenskysten, Liberia, Sri Lanka, Nepal og Filippinerne. Det sker, når de her lande eller deres oprørere bruger børn – helt ned til 8-10 år - som soldater.
Børn, der kidnappes på vej hjem fra skole. Børn som aldrig kommer hjem igen.
<chunk>Det sker med militærregimet i Burma, diktaturet i Nord-Korea og når Kina fortsat fængsler dem der tillader sig at tænke anderledes.
Vi må ikke vende hovedet den anden vej. For det sker i vores verden. Og jeg vil ikke have at vores efterkommere en dag vil læse bøger om udnyttelse af mindreårige børn til sex-industrien i Europa, og undre sig over, at vi ikke sagde fra. At vi ikke insisterede på et godt liv for alle.
Det er derfor, vi bliver nødt til at reagere. Det er derfor, vi ikke må være ligeglade.Det er os, der skal holde fast i, at et menneskeliv ikke har mere værdi på den ene side af jordkloden end den anden.I dag fejrer vi jo mere og andet end, at det er arbejdernes internationale kampdag. Det er i dag EU udvides med 10 nye medlemslande. Endelig. Endelig udvides EU. Og Øst og Vest forenes.Det er nu snart 15 år siden, at befolkningerne i Øst fik væltet de kommunistiske regimer. Efter mange årtiers undertrykkelse fik friheden lov at vinde, og statuerne af Lenin og Stalin blev væltet.
Men der gik ikke lang tid førend jerntæppet blev erstattet af en ny skillelinie. På den side alle os i det rige EU. Velstand og velfærd. Potentialer og fremtid. På den anden side de tidligere østlande. De fleste lande udstyret med fattigdom, høj arbejdsløshed og et ureguleret marked.
Men vi vil, hverken have betonmure, sølvtæpper eller skillelinier mellem mennesker. Og det er hvad enten, det er i de besatte områder i Mellemøsten eller her i Europa.
Den tid vi lever i skriger på mere politik og ikke mindre. På mere samarbejde – ikke mindre. Europa skal være den verdensdel, hvor ord som velfærd, solidaritet og udsyn ikke bare er fine ord, der læses op af en politiker, men som er og bør være en realitet i den daglige hverdag.
Lad alle os i det ” gamle Europa” byde vores naboer velkommen. Og lad os bruge det europæiske samarbejde til at vise, at der ikke skal konkurreres på lave lønninger og dårlige miljø-standarder. Lad os bruge samarbejdet til at vise at vi sammen kan bekæmpe arbejdsløshed, den manglende ligestilling mellem mænd og kvinder og fattigdom.
<chunk>Efter den her tur ud i både verden og Europa, så nogle enkelte ord om det her lille land mod nord.
Kære Danmark. Hvad vil du egentlig?Nogen kan måske huske, at jeg i min 1. maj tale for tre år siden sagde, at det ikke var ligegyldigt om det var den ene eller anden Rasmussen, der ville vinde folketingsvalget.
De her næsten tre år vi nu har haft en borgerlig regering har givet mig ret. Også mere end, hvad godt er.
Og lad os bare tage det i alfabetisk rækkefølge;
A for arbejdsløshed og Arriva
B for Bush, Brian, bluff og besparelser
C for censur og centralisering
D for demagogi og dalende demokrati
E for efterretningstjeneste eller exit minister
F for Farum
G for griske gårdejere og alt for meget gylle
H for højere priser i daginstitutionerneI for indelukkethed og intolerance
J for en jeg, jeg, jeg, jeg-kultur
K for knæfald, Krarup og klækkelige skattelettelser til de rigeste.
L for letkøbte løsninger
M for magt og melodien, der blev væk
N for narreværk, ny-liberalisme og nedvurdering
O for opgør med velfærdssamfundet
P for privatisering af TV2
R for rig, rigere og rigest
S for spin og smagsdommere
T for tanketyranni og Thors hammer
U for utroværdighed
V for venstre, værst og velfærdssamfundet i krise
X for Xenofobi
Y for Yuppie
Z for Zoner, der er blevet dyrere
Æ for æv
Ø for øv
Å for ÅÅÅÅHHH - hvor Danmark dog fortjener bedre....Kære Danmark, hvad skal vi egentlig?
Arbejdsløsheden skal bekæmpes. Og vi skal bruge flere penge på uddannelse og forskning. Fra folkeskolen til det voksne menneske, der frivilligt eller tvun- get af omstændighederne sætter sig tilbage på skolebænken.Vi kan ikke spare os til velfærd. Men vi kan investere i mennesker. Og det er vi parate til.
Og så skal vi til at dyrke nysgerrigheden igen.
For er det virkelig sådan, at vi allerede har læst alle de bøger, vi skal læse. At vi allerede har lyttet til alle de fortællinger, der kan fortælles. At vi allerede har set de billeder, der skal dokumentere.Eller er det ikke snarere sådan, at vi mennesker aldrig bliver færdige. At vi aldrig kan læne os tilbage og ikke gide mere. At vi nu og fortsat bliver nødt til at udfordre os selv og hinanden.Vi skal turde at gribe bolden. Også selvom det kan være svært at se, hvem der har kastet den.
Jeg tror næste etape i vores projekt - ud over at rette op på skaderne fra den her regering – skal handle om ordentlige fødevarer, et renere miljø, mere tid og mere kvalitet.Og så skal vi have alle med. Lige nu diskuterer middelklassen sine egne skattelettelser, og resten er overladt nærmest til tilfældighederne.
Vi vil et velfærdssamfund, der ikke blot er for de fleste. Vores politiske kamp skal ikke stoppe før end, at ethvert menneske faktisk lever det liv han eller hun gerne vil.
Fordi hverdagen er vigtigt. Også i en global verden
<chunk>Afslutning]
Den danske sangkunstner Ivan Pedersen synger i en sang på hans nyeste CD- udgivelse, at tanker er toldfri......Og hvem siger i øvrigt at drømme er noget, der skal høre natten til. 
Rigtig god 1. maj.







Tale






Velkommen til
Kun fem dage inde i det nye år, så står vi her igen, desværre.
En ny og foruroligende udvikling i pandemien har ramt os: den britiske mutation af coronavirussen, som er en særlig smitsom udgave. 
Konsekventerne i Storbritannien er allerde voldsomme, hvor mutationen nu er meget udbredt.
Men den spreder sig også i Danmark og store dele af Europa og USA. 
Lande må i de her timer og dage forholde sig til, hvad man skal gøre i en ny situation.
Vi er nu gået på niveau 5 i varslingssystemet, altså det højeste niveau. 
Det betyder, at myndighederne vurderer, at der er udbredt samfundssmitte og risiko for, at behandlingskapaciteten på sygehusene overstiges. 
I Danmark er vi nødt til igen at skærpe indsatsen. 
De restriktioner, vi har, er ikke nok. Det er vurderingen både fra vores egne myndigheder og fra de eksperter, de rådfører sig med.
Derfor vil vi i dag sænke forsamlingsforbuddet til fem personer og komme med nye tiltag. Dem uddyber jeg om lidt.
Men vi kommer også med en meget kraftig appel for tiden frem til den 17. januar, altså knap de næste to uger. 
Og det er: 
Bliv mest mulig derhjemme. Arbejd hjemmefra, hvis du overhovedet kan. 
Køb kun ind én person ad gangen, og gør det kun, når det er nødvendigt. 
Undgå at mødes med andre personer end dem fra din husstand og dine allernærmeste. 
Kort sagt: Aflys gerne alle de aftaler, du kan, hvor det overhovedet er muligt. 
Hvorfor er det nødvendigt, med den her skærpede tilgang? 
Den nye mutation vurderes sådan set ikke at være mere farlig i sig selv, men den er meget mere smitsom.
Det er sundhedsmyndighedernes vurdering, at konsekvenserne af smittespredning med den nye mutation af virussen kan være særdeles alvorligt. 
Vi ser det lige nu i Storbritannien, alene i går havde de næsten 60.000 smittede på et døgn, for en måned siden var tallet 16.000 smittede pr. døgn. 
Også i Danmark vil smittekurven være stejlere og have et højrere toppunkt i forhold til den virus, vi kender. Og derudover vil en højre andel af befolkningen skulle være immune for at opnå flokimmunitet. 
Hvis vi ikke lykkes med at forsinke mutationen, så vil den medføre flere indlæggelser på sygehusene, flere alvorlige sygdomsforløb, flere vil risikere at dø, og vores sundhedsvæsen vil komme under et endnu større pres, end det allerede er.
Derfor er vi igen i en rigtig alvorlig situation.
Lige før brugte jeg ordet forsinke. 
Og det er fordi, det er det, der er vores opgave lige nu. Mutationen er allerede så udbredt både herhjemme og i verden, at den ikke kan stoppes. 
Men vi kan forsinke, og vi kan trække tiden ud, så vi for hver dag, der går, kan nå at vaccinere endnu flere. 
Sundhedsmyndighederne har oplyst at på fredag den 8. januar, der er forventningen, at alle plejehjemsbeboere, som ønsker at blive vaccineret, der vil de senest modtage den første dosis af vaccinen. Det er rigtig, rigtig glædelige nyheder, men der er stadigvæk lang vej. 
Danmark er lige nu det land i EU, der har vaccineret den største andel af sin befolkning. 
Det er rigtig godt gået. Flere steder er det lykkedes for sundhedspersonalet at få endnu flere doser ud af den første leverance af vacciner. 
Og vi modtager heldigvis også lidt flere vacciner, end først forventet. 
Regeringens holdning, den er fuldstændig klar: I det øjeblik vaccinerne rammer dansk jord, der skal de ud at virke. 
Og vi arbejder på, at endnu flere bliver taget i brug med det samme.
Vi har sat det mål, at vi skal kunne vaccinere 100.000 danskere om dagen, når vi har vaccinerne til det. 
Indtil vi er tilstrækkelig langt med vaccinerne, så skal vi holde smitten nede. En opgave der nu med den britiske mutation, desværre er blevet endnu sværere. 
Indsatsen, den hviler på tre områder. 
For det første, skal vi selvfølgelig undgå, at der kommer mere smitte til Danmark. 
Det gælder i særdeleshed den britiske variant, men også andre mutationer, der kan opstå. 
Der er allerede skærpede indrejserestriktioner for udlændige med bopæl i Storbritannien, de bliver som altovervejende udgangspunkt afvist indrejse til Danmark, og alle som vil flyve derfra og til Danmark, skal nu fremvise en negativ test, inden de får lov til at komme ombord på flyet. 
Ligesom alle rejser – det gælder også erhvervsrejser – til vores engelske naboer frarådes. 
Regeringen overvejer i dag sammen med myndighederne, om der i de kommende dage er behov for yderligere restriktioner i forhold til indrejse fra andre lande. Og om vi yderligere skal stramme vores vejledning om rejser ud i verden.
Vi forventer bl.a. snart at melde ud i relation til den mutation, der nu også er fundet i Sydafrika.
For det andet, så skal vi finde, og vi skal bryde smittekæder. 
Selvom Danmark er et af de lande, der tester flest ift vores størrelse, så har vi behov for at gå endnu længere. 
Kapaciteten den skal bruges, og den skal bruges hver dag. Der er for få, der bliver testet i de dage, vi er i nu. 
Regeringen har derfor besluttet, at myndighederne hurtigst muligt skal sikre, at personalet på plejecentre i alle regioner kan hurtig-testes, og der skal udvikles modeller også for test af personale i eksempelvis daginstitutionerne.
Ovenpå tests, der kommer så smitteopsporingen. Den er løbende blevet udbygget, men den skal op i gear igen. 
Derfor har regeringen igen gjort det klart overfor myndighederne, at de ressourser, som man har behov for, dem stiller vi til rådighed. 
Oveni det, som alle efterhånden kender, nemlig med test og opsporing, så er der kommet noget nyt til, nemlig sekventering. 
Og det vil sige undersøgelse af de positive prøver, der bliver lavet, sådan at det kan identificeres, om de mennesker, der bliver syge af corona i Danmark, bliver det af den engelske mutation, og i fremtiden måske også en yderligere mutation. 
Danmark er i forvejen et af de lande, der sekventerer mest, det er godt. Men ambitionen skal højre op. Og derfor er målet, at vi kan sekventere alle positive prøver i Danmark.
Derfor vil myndighederne også i de kommende dage involvere alle relevante samarbejdspartnere, 
og det her er fra vores side også en invitation til det privat erhvervsliv til et øget samarbejde på det her område. 
For det tredje, så er der restriktionerne og vores adfærd hver især. 
Fra og med i morgen den 6. januar, der sænkes forsamlingsforbuddet, som vi kender det, fra 10 personer til fem personer. 
Det sker efter drøftelse med partilederne på Christiansborg tidligere i dag. 
Tilsvarende ændres myndighedernes anbefaling, så alle opfordres til at begrænse den sociale kontakt til maksimalt fem personer, og at man heller ikke i private hjem mødes flere end fem personer. 
Bor man flere end det i husstanden, er det selvfølgelig ikke omfattet, ligesom en fast partner og børn heller ikke er det. 
Derudover er der en række undtagelser fra forsamlingsforbuddet, som enten vil blive fjernet eller justeret i løbet af de kommende timer og i dag. 
I det hele taget gælder det frem til den 17. januar en stærk appel om at aflyse alle aftaler, du og I kan aflyse. 
Og derfor også et vigtigt budskab: Fordi den nye variant smitter meget mere, så ændrer sundhedsmyndighederne nu også anbefalingerne om det, der er kendt som afstandskravet. 
Vi skal igen holde to meters afstand imellem hinanden. 
Det gælder i dagligvarerbutikkerne, når vi køber dagligvarer, men det gælder også i det offentlige rum, når vi møder hinanden på stien i skoven. 
Forsamlingsforbuddet er noget af det mest indgribende under den her pandemi, derfor gælder reduktionen til fem personer foreløbigt kun til og med den 17. januar. 
Det er samme dato, hvor de øvrige skærpede restriktioner er sat til at udløbe. 
Jeg vil gerne i den sammenhæng allerede nu sige, at det desvære er vores forventning, at det kan blive nødvendigt at forlænge alle eller en del af de skærpede restriktioner. 
Det må man gerne stille sit sind efter. 
Hvad angår daginstitutionerne, så er det stadig sundhedsmyndighedernes vurdering, at det er forsvarligt at holde dem åbne.
Samtidig,  vil jeg gerne understrege, så har mange mennesker behov for at få deres børn passet.
Det glæder i produktionsdanmark, det gælder for dem, der arbejder ude i dagligvarebutikkerne, sundhedsvæsenet, ældreområdet, handicapområdet og flere andre steder.
Og som land har vi behov for, selvom vi igen står et kritisk sted, at så mange som muligt går på arbejde. 
Hvad enten det sker ved skærmen derhjemme eller ved fysisk fremmøde. 
At vi kan opretholde mest mulig økonomisk aktivitet er afgørende for, at vores samfund ikke går i stå eller ligefrem baglæns. 
Men det er klart, også på det her område, der er en løbende vurdering af, om indsatsen er tilstrækkelig. 
Realiteten er nu her ved indgangen af det nye år, at der er få muligheder for at lukke endnu mere ned, og derfor bliver vores indsats hver i sær stadig vigtigere. 
Som jeg har sagt det ved efterhånden mange pressemøder, så ønsker regeringen selvfølgelig ikke at holde Danmark lukket én dag mere, end hvad det er nødvendigt. Ved at gøre mere nu, så øger vi samtidig også sandsynligheden for, at vi kan komme igang med en forsvarlig genåbning, men det er ikke lige nu, desværre.
Indtil da, så er det regeringens opfordring, at virksomhederne fastholder aktivitetsniveauet og tilrettelægger arbejdet herefter bl.a. med hjemmearbejde og de tiltag, som allerede er afprøvet mange steder. 
I min nytårstale for få dage siden, der sagde jeg, at januar og februar kan blive de værste måneder i pandemien. Det gjaldt med den coronavirus, vi allerede kender, nu skal vi så lægge den britiske, agressive variant af virus oveni. 
Og vi står lige nu i et reelt kapløb med tiden. 
De næste måneder bliver de sværeste, herefter går vi hen mod foråret, hvor virus heldigvis igen får vanskeligere vilkår. Og vi går også ind i en tid, hvor stadig flere vil blive vaccineret.  
Vi har jo ved flere andre lejligheder vist, hvad vi kan tilsammen i det her land. 
Nu skal vi i de kommende uger få banket smitten så meget ned, som det overhovedet kan lade sig gøre. 
Det var mine indledende ord, så giver jeg i første omgang ordet videre til sundhedsministeren. 







Tale






Velkommen til pressemøde her i Statsministeriet.
Vi lever i en voldsom tid med mange kræfter, der udfordrer vores værdier og vores demokratiske spilleregler. Og som i øvrigt tester sammenholdet her i Vesten.
Her i Danmark der skal vi sikre, at vores fundament er stærkt. Så vi har de bedst mulige forudsætninger for at håndtere de kriser, der kommer til os – både nu og i fremtiden.
USA og NATO er garanten for Danmarks sikkerhed. Sådan har det været siden Anden Verdenskrig. Og sådan vil det også være i fremtiden.
Og det er kun blevet tydeligere og vigtigere med den udvikling, vi har set i verden igennem de seneste år.
Derfor er jeg og regeringen glad for, at vi i dag kan præsentere en forsvarsaftale netop mellem USA og Danmark. Vi styrker nu vores bilaterale forsvarssamarbejde.
Og vi vil ikke lægge skjul på, at aftalen med USA markerer også et nybrud i dansk forsvarspolitik.
Den betyder, at der permanent kan placeres amerikanske soldater og amerikansk materiel på dansk jord.
Ligesom vi nu kan arbejde endnu tættere sammen med USA om både militære projekter og aktiviteter.
Helt konkret betyder det, at amerikanske soldater kan udstationeres på flyvestationerne i Karup, Skrydstrup og Aalborg. Og det gælder både i kortere og længere perioder.
På den måde styrker vi USA’s adgang til Europa og til Østersøen.
Vi bidrager til NATOs kollektive forsvar i Europa. Og det er selvfølgelig en kerneopgave både for NATO og for Danmark.
Med den her aftale der sender vi fra den danske regering et klart signal om, at Danmark sammen med USA tager et endnu større ansvar for europæisk sikkerhed.
Og det er helt nødvendigt.
For der er brug for, at vi sammen skaber et både stærkere og mere sikkert Danmark og Europa.
Den her aftale – den skal selvfølgelig ses i lyset af den fortsatte krig i Ukraine og i Europa. Lige nu er det ukrainske soldater, der kæmper – ikke kun for deres eget land, men for hele Europas fred og sikkerhed.
Der er ikke nogen grund til længere at være naive. Vi ved ikke, hvad morgendagen bringer. Og derfor har vi i regeringen afsat hele 155 milliarder kroner til forsvar og sikkerhed frem mod de næste 10 år, altså 2033. Så vi i år lever op til vores 2-procents-målsætning – og det gør vi herfra.
Vi har øget støtten til Ukraine massivt. Vi er gået forrest i etableringen af en F-16- koalition. Og vi viser med vores handlinger – og ikke kun vores ord, at vi er klar til det lange seje træk.
Det gælder også i bekæmpelsen af terror.
For kun fem dage siden foretog dansk politi en række anholdelser med relation til en mulig terrorsag.
Der er stadigvæk mange ubesvarede spørgsmål. Men sagen har desværre på ny bekræftet, at terrortruslen mod Danmark er ganske alvorlig.
Der er mørke kræfter, der vil os ondt. Og vi skal gøre alt, hvad vi kan, som samfund, for at beskytte hinanden og de medborgere, der bor her.
Derfor gør myndighederne alt, hvad de kan med stærk opbakning fra regeringen, hvad angår bekæmpelse af terrortruslen. Og det handler i al sin enkelthed og i al sin kompleksitet om at sikre danskernes tryghed og sikkerhed.
Det gælder også situationen i Det Røde Hav, hvor der er flere civile fragtskibe, der i den senere tid er blevet angrebet både med droner og med missiler.
Det gælder også flere skibe med dansk tilknytning, som nu har oplevet at blive angrebet.
Fra dansk side er vi i gang med – sammen med vores partnere – for at se, hvordan vi kan afhjælpe situationen i Det Røde Hav.
Og alt det her, jeg har været inde på i min indledning, tegner jo tilsammen et billede af noget, der er større – desværre. For vi er i et markant mere alvorligt og komplekst trusselsbillede, og det udfordrer alt sammen det Danmark, vi holder så utroligt meget af.
Derfor er der grund til at styrke vores sikkerhed. Og det gør vi i dag med et historisk samarbejde med amerikanerne – med USA. Og det vil vi blive ved med at gøre på alle de områder, hvor det er nødvendigt.
Og målet – ja det siger sig selv: Vi skal ikke kun sikre fred i Danmark nu, men også for de generationer, der kommer efter os.







Tale






Kære kongres.
Danmark har fået en ny regering.
En regering, som vil sætte en ny retning.
Mere retfærdighed. Mere solidaritet. En grønnere fremtid. 
Vi er i gang. 
Jeg er helt utroligt glad for at være med hos jer i dag. Hvor Danmarks største fagforbund er samlet her i Aalborg. Jeg føler mig hjemme.
Og I er lige så gode til at klappe, som når Socialdemokratiet holder kongres i Aalborg. 
3F repræsenterer mere end 270.000 medlemmer. Fra alle Danmarks vigtige brancher. Industri. Byggeri. Transport. Rengøring. Og meget, meget mere. 
Uden 3F’s medlemmer ville Danmark gå i stå.
Og det er ikke en opfordring til strejke. Men en anerkendelse af hver eneste af jer. Hvert eneste af jeres medlemmer. Af jeres betydning. 
For samfundsøkonomien. 
Men også bredere. 
For samfundsdebatten. For demokratiet. 
For Danmark. For danskerne.
Og for en helt særlig dansker, som står mit hjerte nær. 
Hvor tror I, at Arne er organiseret? 
Det ved I selvfølgelig godt. 
Arne er 3F’er. 
Det var jer i 3F. Der rejste det vigtige spørgsmål. Om en ny ret til tidlig pension for dem, der er slidt ned. 
Kan I huske interviewet? 
Det interview, Fagbladet 3F lavede med Per, med mig – og med Kristian Thulesen Dahl? 
Og kan I huske, hvilken betydning det fik? 
Den borgerlige regering ville hæve pensionsalderen endnu mere. Den plan fik vi stoppet. 
Det gjorde vi sammen. 
Et nyt samarbejde i dansk politik – mellem Socialdemokratiet og Dansk Folkeparti. Det fik vi startet. 
Det klarede vi sammen. 
Og vi skabte en helt ny politisk dagsorden. Om ret til tidlig pension for nedslidte, som har ydet deres tørn på arbejdsmarkedet. 
Den dagsorden satte vi sammen. 
Ja, ude på arbejdspladserne var det ikke en ny dagsorden. Dér vidste I godt, at der var et stort problem. 
Hvis Socialdemokratiet og 3F står sammen, kan vi uendeligt meget. Nu skal vi igen vise, hvad vi kan. 
Jeg er glad for klapsalverne, da jeg kom i dag. Jeg håber, I også vil klappe om tre år. 
Det svære i politik er ikke at få ideerne. Det svære er at føre dem ud i livet. 
Nu har vi muligheden for at vise. At sammenhængen også gælder den anden vej: Politik kan forandre Danmark.
Jeg fik lov at vælge sangen – Danmark for folket.
”Plads for os alle ved samfundets bord”. Det er med få, rammende ord, hvad politik handler om. 
Historien er gået fremad, så flere og flere har fået plads i fællesskabet. Det er ikke sket af sig selv. Men fordi I har kæmpet. Vi har kæmpet. 
Men historien kan også gå tilbage. 
Anker indførte efterlønnen. Nu er den de facto ved at blive afskaffet. 
Lad mig bare tage Arne igen. 
I 1980 havde han sin første arbejdsdag som bryggeriarbejder. Det er 39 år siden.
Det er blevet til mange år med tunge løft og hårdt arbejde. Det slider.
Hvis ikke det var for efterlønsreformen, kunne Arne være gået på efterløn om et halvt år.
Nu skal han vente næsten tre år.
Det viser, hvad det handler om. 
Mange mennesker – mange af jeres medlemmer – må stå op hver morgen. Og gå på arbejde hver dag. Med smerter. 
Hold i ryggen. Dårligt knæ. Slidte skuldre. 
Nu skal det ikke være historien om et Danmark, hvor alt er galt. Vi har et af de bedste arbejdsmarkeder. Socialt sikkerhedsnet. Ledigheden er lav. Det går godt for de fleste. 
Men det må aldrig få os til at glemme dem, det ikke går godt for. 
Jeg er stolt over at repræsentere en bevægelse, der ikke ved revolution. Men overenskomst for overenskomst. Lov for lov. Har flyttet Danmark gennem generationer.
Men der er stadig uretfærdigheder. 
En ufaglært lever flere år kortere end en akademiker. Så uretfærdigt er vores samfund. 
Og jeg forstår godt, hvis nogle 3F’erne oplever det som endnu en uretfærdighed. Når det velfærdssamfund, som de har betalt til – som I har betalt til – hele arbejdslivet. Ikke er der, når I har brug for det.
De, der har slidt gennem mange år, fortjener en værdig tilbagetrækning. 
Der er meget, der overrasker mig i dansk politik – lige nu gør mange alt, hvad de kan, for at det ikke skal blive gennemført. 
Jeg vil gøre alt, hvad jeg kan for at gennemføre en ret til tidlig pension for nedslidte, som har ydet deres tørn på arbejdsmarkedet. 
Det bliver ikke nemt. Det bliver svært.
Og det vigtigste for mig er, at vi finder den rigtige model. En model, der holder. Jeg vil også inddrage jer i det arbejde. 
<chunk>Vi skal lægge byggestenene til et stærkere velfærdssamfund. 
I Danmark går vi sammen om de store opgaver. Folkeskoler. Sygehuse. Ældrepleje. Børnehaver. 
Danmark er også et land, hvor de bredeste skuldre bærer de tungeste byrder. Hvor uligheden ikke er for stor.
Vi har tillid til andre mennesker. Solidaritet med hinanden. 
Det er fundamentet under det land, vi har skabt – et af de rigeste og tryggeste i verden. 
Men står solidariteten, retfærdigheden og tilliden stadig lige stærkt? 
Nej. 
Forskellene er blevet større. Uligheden steget. 
Skandalerne i skat. Hvidvask i bankerne. 
Når man spørger danskerne: Tror I, at jeres børn får en bedre fremtid end jer selv? Så er mange i tvivl. 
Vi skal styrke tilliden og solidariteten. 
Det vil tage tid. Men politik kan gøre en forskel. Og vi er i gang. 
Økonomisk ansvarlighed er ikke det samme som arbejdsudbud.
Vi skal føre en økonomisk politik, hvor vi investerer i mennesker.
Første skridt er, at vi i dag har meldt ud, at vi vil afskaffe omprioriteringsbidraget på uddannelserne. 
For vi skal da ikke spare på vores unge. De er fremtiden.
Og vi skal da heller ikke spare på voksen- og efteruddannelse til alle dem, der måske ikke fik så meget uddannelse, da de – og I – var unge. Derfor afskaffer vi selvfølgelig også omprioriteringsbidraget på AMU-centre og VUC’er. 
Første skridt er at stoppe nedskæringerne. De næste skridt bliver at bygge uddannelser, skoler og kurser op igen.
<chunk>Vi skal også bygge op igen – på klimaet. På det grønne. 
I går kom jeg hjem fra FN-topmødet i New York. Her havde jeg den danske regerings ambition med: 70 procent reduktion i 2030. 
I er allerede i gang. 
Der går en lige linje fra det arbejde, I er en del af på Danmarks grønne produktionsarbejdspladser. Til den kæmpe respekt, Danmark nyder ude i verden. 
Danske lønmodtagere og danske virksomheder fortjener en regering, der er lige så ambitiøs som jer. 
<chunk>Når vi bevæger os fremad, skal vi gøre det sammen. 
”Plads for os alle ved samfundets bord.” 
Vi har ikke bygget Danmark på ulighed eller grådighed. 
Vi har bygget vores land på det modsatte. 
Tillid. Fællesskab. Solidaritet. 
Jeg vil sige tak til dig, Per, for det gode samarbejde.
Og jeg vil sige til jer alle sammen: 
Jeg ved, at nogle af jer de næste 3-4 år vil synes, det går for langsomt. Men så længe, det er et spørgsmål om tid, så når vi det rigtige sted hen i fælleskab. 
Jeg har stadig brug for jeres engagement. 
Tak, fordi jeg måtte komme forbi på jeres sidste kongresdag. Tak for ordet! 







Tale






I dag er vi gået sammen i en alliance, som handler om at passe bedre på os alle sammen, når vi er på skærmen eller på de forskellige sociale platforme, som vi alle sammen bruger.
I hvert fald tre af os heroppe er meget ældre end I er og vokset op på et helt andet tidspunkt, og jeg tror egentlig ikke, vi gør os nogen forestilling om, præcis hvordan det er at være 13, 14, 14 eller 16 år i Danmark i dag.
Men det vi til gengæld ved noget om, det er forudsætningen for, at man har en god barndom og for jer en god ungdom. Det, at man har nogle rigtig gode venner. At man er en del af nogle stærke fællesskaber - gerne nogle forpligtende fællesskaber, hvor man er afhængig af hinanden, og hvor man lægger mærke til, om hinanden er der. I klassen, til fritidsaktiviteter eller fritidsjob. 
<chunk>Det, vi kan se, som voksne. Det er, at vi alle sammen – og det er ikke kun børn og unge, det er også os voksne – bruger mere og mere tid – især på vores mobiltelefoner.
Noget af det, der foregår på telefonen, computeren eller hvor man er, er selvfølgelig rigtig godt. Vi kan være mere i kontakt med hinanden. Der kan være nogle sjove spil. Eller man bliver klogere på nogen ting.
Men jeg vil ikke lægge skjul på, at os der står her, også er lidt bekymrede for, hvor lang tid vi er på skærmen alle sammen. Og vi er selvfølgelig også som voksne i det her samfund meget, meget optagede af.
Danske børn og unge generelt har det godt. Det gælder garanteret også jer. Mange har gode venner og en god skolegang. Men der er også nogle problemer med mistrivsel i vores tid, og vi tror, der er en sammenhæng mellem, hvor lang tid man er på skærmen og hvordan man i øvrigt har det.
Derfor er vi meget optagede af, at dem, der står bag telefonerne og bag platformene, begynder at tage noget mere ansvar. Både for, hvad I ser, når I er derinde. Hvor lang tid I bruger på det. Og hvor sikkert et fællesskab, det er, når man træder ind. F.eks. på de sociale medier og kommunikerer med andre.
Nu stiller jeg et spørgsmål, og det kan godt være svært at svare på.
Er der nogen af jer, der er her i dag, der har set noget på et socialt medie – det kan være TikTok, Instragram eller et tredje – som I egentlig ikke havde lyst til at se? Jeg kan i hvert fald selv række hånden op.
Er der nogen af jer, der har oplevet nogen derinde, der ikke har været rart?
Det er i hvert fald tit sådan, at når vi er sammen med andre børn og unge, så er der nogen, der fortæller, at de måske har set billeder eller videoer af noget, man ikke havde lyst til at se. Eller fået beskeder med et grimt indhold.
Det kan også være, man har oplevet mobning. Eller på anden vis været et sted, man ikke synes, man har været passet godt nok på. Og det er noget af det, vi er optagede af at sikre, at når man så er på sin telefon, så skal det, der foregår derinde, foregå på en ordentlig måde.
<chunk>Vi har kaldt vores alliance for SLUK. S’et i det, står for, at vi skal stoppe det, vi kalder tidstyveriet. Som meget handler om, at den måde algoritmerne er lavet på på de sociale medier i dag, der kommer man meget let til bare at bladre videre, og se den næste video og den næste video og den næste også. Det er der garanteret også nogen af jer, der har prøvet.
Vi glæder os rigtig meget til at snakke med jer i dag. Hvordan I oplever det, og hvordan I tror, vi kan være med til at skabe nogle bedre rammer for jeres ungdom, hvor telefonen og skærmen selvfølgelig er en del af det.
Derfor vil vi sige lidt i dag, men vi vil også rigtig gerne lytte til jer. Med de få ord til indledning, vil jeg give ordet videre til dig, Johanne.







Tale






Kære formand.
Kære parlamentsmedlemmer.
Kære ukrainere.
Jeg er dybt beæret over at få muligheden for at tale til jer i dag.
Jeg vil starte med at fortælle jer om den danske modstandsmand Kim Malthe-Bruun. Han kæmpede for vores frihed under Anden Verdenskrig.
Kim Malthe-Bruun blev henrettet af nazisterne i april 1945.
Kort forinden skrev han et brev til sin mor. Han skrev sine sidste tanker. Sagde farvel.
Lad mig dele nogle af hans sidste ord:
”Følg mig, du kære moder, på min vej”.
“Jeg har vandret ad en vej, som jeg ikke har fortrudt, jeg har aldrig svigtet, hvad der i mit hjerte stod.”
“Jeg er ikke gammel, jeg burde ikke dø, og dog synes det mig så naturligt, så ligetil. […] Tiden er kort, jeg kan ikke rigtigt forklare det, men mit sind er fuldkommen roligt.”
“Jeg er kun en lille ting, og min person vil meget snart være glemt, men den idé, det liv, den inspiration, som fyldte mig, vil leve videre.”
“Endelig er der børnene, de har stået mig så nær i den sidste tid, og jeg havde glædet mig til at se dem og leve lidt sammen med dem igen. Mit hjerte har banket af glæde ved tanken om dem, og jeg håber, at de må vokse op til mænd, der ser andet og dybere end vejen. Jeg håber, at deres sind må trives frit og aldrig under ensidig påvirkning.
”Jeg ser, hvad vej det går i vort land. […], drømmen for jer alle, unge og gamle, skal være at skabe et ikke ensidigt, men rent menneskeligt ideal, som enhver skal se og føle er et ideal for os alle. Det er en stor gave, vort land tørster efter, noget, hver lille bondesøn kan se hen til og med glæde føle, at han har del i og arbejder og kæmper for.”
”Endelig er der hende, der er min. Få hende til at se, at stjernerne endnu tindrer […] Hjælp hende videre.”
”I hast – din ældste og eneste søn. Kim.”
<chunk>Kim Malthe-Bruun blev fanget og dræbt af nazisterne. Han blev 21 år gammel.
Kære medlemmer af parlamentet. Kære folk i Ukraine. Kære venner.
I har forsvaret jer selv i 117 dage. Mod en brutal og skamløs aggressor.
Ord kan ikke beskrive, hvad I har lidt.
Angreb mod civile. Tusindvis af mistede liv. Millioner af familier, der er tvunget til at flygte. Barbariske handlinger. Krigsforbrydelser.
Nu er det jeres 21-årige mænd og kvinder, der dør.
Vores tanker er med dem og deres familier.
Det er smertefuldt. Det er forkert. Jeg ved, at mine ord aldrig kan være stærke nok.
Krigens ødelæggelser er hjerteskærende.
Jeg så det med mine egne øjne, da jeg besøgte Borodyanka i april. Jeg mødte mennesker, der havde set ondskaben.
Men jeg så også noget andet.
Noget, som jeg er overbevist om, vil afgøre denne krig.
Jeg så det ukrainske folks utrolige styrke.
En stolt nations kraft. Et frit folks jernvilje. Umulig at knække.
I har rejst jer imod en overvældende russisk hær. Igen og igen. 
I holdt Mariupol længere, end nogen havde troet mulig. I forsvarede jeres hovedstad. Sænkede krigsskibet i Sortehavet. Forsvarede Kharkiv og Mykolaiv.
I skubbede russerne væk. Tvang dem på tilbagetog.
I står fast. Og tvinger Rusland til at betale dyrt for hver en tomme land, de forsøger at tage.
Kære ukrainere.
På vegne af den danske befolkning: I har vores dybeste respekt.
I kæmper ikke kun for jeres eget land. Men for frie nationer over hele verden.
Det er en krig mellem frihed og undertrykkelse. Mellem demokrati og tyranni.
En krig, som ingen af os har råd til at tabe.
<chunk>Dette er et definerende øjeblik for Europa.
Det, vi gør nu. Vil ikke kun definere vores fremtid. Men også, hvem vi er.
For 70 år siden rejste europæiske lande sig fra Anden Verdenskrigs aske. Og skabte det unikke fællesskab, vi nu kender som EU.
Bygget på stærke værdier. Fred. Retfærdighed. Menneskerettigheder. Demokrati. Retten for alle stater til at vælge deres egen fremtid.
I årtier har vi rost os selv for disse værdier.
Sandheden er. At der har været tidspunkter, hvor vi ikke har levet op til dem. Øjeblikke, hvor vi var for langsomme til at forstå, hvad der skete. Hvor vi tøvede. Og hvor vi ikke gjorde nok.
Jugoslavien i 1990’erne. Ukraine i 2014. Det var ikke stolte øjeblikke for Europa.
Men kære parlamentsmedlemmer. Dette er 
ikke
 et af disse øjeblikke.
Vi må vise jer. Og resten af verden. At vores europæiske værdier ikke kun er ord. De er, hvad vi lever efter.
Hvis vi ikke hjælper jer. Hvis vi ikke får presset Putin tilbage. Så svigter vi os selv.
Jeres frihed er vores frihed.
Vi kan ikke svigte jer.
<chunk>Danmark – hele Danmark – står bag jer.
Sammen med resten af den frie verden.
Vi har indført historiske sanktioner mod Rusland.
For at svække den russiske økonomi. Svække Putin.
Og tag ikke fejl. Vi er ikke færdige endnu.
Danmark er fast besluttet på at opretholde det stærkest mulige pres på Putin. På at indføre flere sanktioner sammen med vores partnere i EU. Og vores andre venner. Transatlantisk.
Jeg ved dog godt, at det, I har mest brug for lige nu, er våben – ”ikke et lift.”
Det er grunden til, at Danmark har besluttet sig for at give jer det. Donere våben. Militært udstyr.
Og rent faktisk levere dem. Så de kan gøre en reel forskel. Hjælpe jer med at besejre Rusland.
Selvfølgelig yder vi også humanitær hjælp. Og finansiel støtte.
Og vi vil fortsat gøre alt, hvad vi kan. For at hjælpe jer med det, I har brug for.
Danmark har afgivet et løfte. Om at hjælpe med at genopbygge Ukraine.
Arbejdet er allerede i gang.
Mens mange ukrainere vender hjem, samarbejder vi med vores partnere om at rydde miner.
Vi hjælper jer med at tage de første skridt – mod genopbygning i de områder, hvor I har presset russerne ud.
Og vi har accepteret præsident Zelenskyys ønske. Om at påtage os en ledende rolle i genopbygningen af byen Mykolaiv.
<chunk>I traf et valg for otte år siden.
I valgte Europa.
Og der er ingen tvivl. Ukraine er del af vores europæiske familie.
For at sige det med ordene fra en af jeres berømte digtere, Taras Shevchenko: “Den store nye og frie familie.”
Jeres modige kamp mod Rusland viser jeres opbakning til de europæiske værdier. Til frihed.
Jeg byder jeres ønske om at blive en del af EU velkomment.
Og Danmark støtter, at Ukraine får kandidatstatus.
Vejen til EU-medlemskab kan – som I ved – være lang og krævende.
Der er krav, der skal opfyldes. Det kan vi ikke ændre på.
Men vi vil støtte jer i hvert et skridt på vejen.
I hører til i Europa. Og Europa tilhører jer.
<chunk>Kære parlamentsmedlemmer. Kære ukrainske folk.
I har kæmpet i 117 dage. Og ingen af os ved, hvornår denne ødelæggende krig vil slutte.
Men vi ser jeres styrke. Vi ser jeres mod.
Jeg er overbevist om, at I vil vinde krigen.
Jeg er også overbevist om, at når krigen slutter. Så vil et nyt og stærkere Ukraine rejse sig.
Demokratiet vil vinde.
Freden vil blive genoprettet.
Ukraine vil blive frit.
Tak. Slava Ukraini!







Tale






On your way! Be brave and true!
Should the road seem endless.
Walk where God is near and you
Never can be friendless.
So goes one of our most cherished Danish songs.
In Danish: ”Altid frejdig når du går.”
It was written more than 150 years ago.
And the Danish freedom fighters sung it during World War II.
Today, you Ukrainians give new meaning to those words.
You are at war. Against a brutal and cruel aggressor.
You are fighting not only for your own country. But for free nations all over the world.
Defending the values that we all believe in. Freedom. Democracy. Human rights. The right of any nation to choose its own future.
You – and your incredible President Zelenskyy – show us what true bravery is.
And I can assure you. You will never be friendless.
<chunk>Dear Ukrainians.
One year ago, your lives changed. In a split second.
Putin and Russia launched a full-scale invasion of your country.
You have been forced to leave your homes. Your families and loved ones. And your beloved home country.
That has to be one of the hardest things to do as a human being.
The people of Ukraine show no weakness.
Only strength. Determination.
For that, you have our utmost respect.
Since the beginning of the war, more than 30.000 Ukrainians have come to Denmark.
On behalf of the Danish people: Thank you for your trust in us.
So many Danes have opened their homes and their hearts to you.
So many companies have tried to help. So many different organisations. Tried to give you back a little of the everyday life you have lost.
A home. A meal. A job. A school. A football match. A friendship.
I know you have family and friends at home. And that your dream is to go home to them.
But until that day, you are more than welcome in Denmark.
<chunk>A few weeks ago, the Danish Foreign Minister, the Defence Minister and I visited Mykolaiv.
Back in March 2022, President Zelenskyy asked Denmark if we would help Ukraine rebuild Mykolaiv.
The answer was yes.
What else could it be?
We are family. Your fight is our fight.
That is why we support you in every way we can.
With weapons. Humanitarian aid. Medicine. Food. Shelter. 
Putin thought he could divide us. But he was wrong.
We are more united than ever. And we will not let you down.
I am certain. Once the war is over. A new and stronger Ukraine will arise.
Peace will be restored.
Ukraine will be free.
Slava Ukraini!







Tale






Deres Kongelige Højhed. 
Kære alle sammen, tak for invitationen til at komme og tale her i dag, det har jeg glædet mig rigtig meget til. 
Tak for sidst Lars. 
I sidste uge var vi på tur sammen til USA. 
Over 50 danske virksomheder og erhvervsorganisationer var med, herunder selvfølgelig Dansk Industri. 
Det var et af de største danske eksportinitiativer i nyere tid og hvilken tur. 
Heldigvis, for både USA og for resten af verden, hedder præsidenten i det hvide hus nu Joe Biden. 
Under den amerikanske præsident og den nye administration er der vedtaget lovpakker, der investerer mere end, og hold fast, 11 tusinde milliarder kroner i klima, infrastruktur og fremtid. 
Hvis Danmark kan få en nøglerolle i den nye grønne omstilling, der nu er startet, så er perspektiverne for os i lokalet her og tusindvis af gode danske lønmodtagere nærmest svimlende. 
På turen fik vi i fællesskab vist og fortalt amerikanerne, hvad det er Danmark og danske virksomheder kan. 
Når det handler om at skabe vækst og når det handler om at skabe arbejdspladser i den grønne omstilling, fra vand, havvind, energieffektivitet, Biotech og i øvrigt også på forsvarsområdet. 
Og så fik vi lavet en aftale om Power-to-X. 
En ny alliance, transatlantisk, der bringer danske virksomheder i spil, når de amerikanske investorer skal gøre drømme til virkelighed. 
Sagt med andre ord, det lille land lyser op i verden. 
Man lægger mærke til Danmark. 
Det lille land med nok verdens måske mest ambitiøse klimamål. 
Og med verdens måske mest ambitiøse virksomheder.  
Der i enestående grad, og tak for det, har blik for potentialet i klimadagsorden. 
Danmark spiller allerede en afgørende rolle i den grønne omstilling. 
En rolle, der rækker langt ud over, hvad vores størrelse tilsiger.
Det gælder også i Asien, hvor vi blandt andet har indgået, som i ved, et grønt strategisk partnerskab med Indien og tænk på få måneder har Danmark været vært for to store energitopmøder. 
Først et i Esbjerg senere et på Marienborg. 
Begge steder fik vi på dansk jord samlet regeringsledere fra europæiske lande og EU-kommissionens formand og aftalt at mangedoble havvindkapaciteten, både i Nordsøen og i Østersøen. 
I dag kommer jeg direkte fra Polen, vi har åbnet gasledningen fra Norge via Danmark til Polen, Baltic Pipe. 
En linje, der gør Polen uafhængige af russisk gas, også her spiller Danmark en afgørende rolle. 
Lad mig lige her tilføje at her, at det der er sket i det seneste døgns tid i Østersøen, med både Nord Stream 1 og 2, er dybt bekymrende. 
Vi ser på det med stor alvor og myndighederne er i de berørte områder netop i gang med at håndtere situationen. 
Også den her sag sætter to tykke streger under, hvor afgørende det er, at vi fortsætter med den grønne omstilling, så vi i Europa kan gøre os helt fri af russisk gas.  
Kære danske virksomheder tak, fordi I tager ansvar, udviser lederskab. 
Mit håb er selvfølgelig, at vi sammen kan fortsætte klima og energikampen, det forudsætter et bredt politisk samarbejde på Christiansborg. 
Men det forudsætter også et handlekraftigt grønt flertal i folketinget. 
Vil de blå partier nok og tør de? 
Jeg er desværre ikke helt overbevist. 
Venstre og Konservative tøver, og de partier, der skulle være støttepartier for en borgerlig regering, hvis der kommer det, blandt andet Liberal Alliance og Nye Borgerlige, er end ikke med i 70%-målsætningen. 
Hvis de får de afgørende mandater efter et valg, så risikerer vi i Danmark et tilbageslag på den grønne dagsorden.  
Det vil ikke være godt, for der er meget på spil.  
Vigtigst selvfølgelig klimaet, men jo også tusindvis af grønne arbejdspladser, eksport af grøn teknologi, danmarks internationale førerposition, jeres konkurrenceevne og vores samlet modstandskraft over for Putin. 
Og nu har jeg nævnt ham, Putin. 
Han har med sin brutale invasion af Ukraine kastet Europa ud i krig, men vi har stået sammen. 
Det har vi gjort i Europa, Nato og i Danmark har Folketinget bredt taget ansvar. 
Vi har indgået et historisk nationalt kompromis om dansk sikkerhedspolitik, og jeg vil gerne her i dag sige en tak til jer virksomheder.
Dansk erhvervsliv har over en bred kam demonstreret et fantastisk engagement i forhold til Ukraine. 
Tak. 
I har bakket op om sanktionerne mod Rusland, I har givet frivillige bidrag til det ukrainske folk.
Mange af jer har åbnet jeres virksomheder og ansat ukrainske flygtninge, og I har også påtaget jer en helt særlig opgave i forhold til genopbygningen af Mykolaiv i Ukraine. 
Tak. 
Det står også klart, at Putin ikke alene har kastet Europa ud i en ny situation med krig på eget kontinent, han har også kastet os ud i en energikrise med høj inflation. 
Når det handler om inflation, så har Danmark brug for resolut krisehåndtering. 
Vi skal have Danmark trygt igennem usikre tider.  
Ingen kan trylle inflationen væk, men vi kan afhjælpe nogle af dens negative virkninger. 
Derfor fører regeringen en nødvendig og ansvarlig økonomisk politik. 
Vi gør, hvad vi kan, for at undgå, at mennesker skal gå fra hus og hjem, og vi gør, hvad vi kan, for at undgå, at virksomheder på stribe tvinges til at dreje nøglen om. 
I fredags indgik vi en bred aftale om vinterhjælp, mange danskere og mange virksomheder får gavn af det her.
Der bliver en mulighed for en frivillig indefrysning af regninger på energi, vi sinker midlertidig elafgiften til EU’s minimum og giver børnefamilier en ekstra håndsrækning.
Alt sammen fuldt finansieret. 
Tak til mange af Folketingets partier for at tage ansvar i en vanskelig tid. 
Og så til sidst, selvom det er en svær tid, først med klimakrise, så pandemi, så krigen, der kom tilbage på kontinentet, energikrise og nu inflation, så er der grund til at være optimist når man er dansker. 
For dansk økonomi har klaret sig enestående godt igennem Coronakrisen. 
Med historisk høj beskæftigelse, få arbejdsløse og sunde offentlige finanser, og fordi vi har gjort det, så kommer vi også til at håndtere den her krise. 
Den politiske kurs, den er klar.  
På den korte bane skal vi hjælpe målrettet, men på den lange bane skal vi hele tiden træffe beslutninger, der styrker vores samfundsmodel, velfærd og økonomi. 
Og nøgleordet er reformer. 
Vi har allerede lanceret et ambitiøst reformprogram, der ser 10 år frem. Med ”Danmark kan mere I” øger vi den strukturelle beskæftigelse, med ”Danmark kan mere II” styrker vi den grønne omstilling og lægger de spor, der skal til for at gøre os uafhængige af Putins fossile brændstoffer. 
Og i går præsenterede vi så ”Danmark kan mere III” blandt andet indeholdende en universitetsreform med helt nye 1-årige kandidatuddannelser med mere kvalitet, flere undervisningstimer til de unge, vejledning og feedback og en meget tættere tilknytning til jer i erhvervslivet.   
Målet er at give de unge uddannelse i verdensklasse, de kompetencer, som arbejdslivet efterspørger og samtidig forbedre muligheden for i løbet af arbejdslivet at vende tilbage til universitet og dygtiggøre sig. 
Jeg vil gerne takke Dansk Industri for jeres opbakning til regeringens idéer på uddannelsesområdet. 
Lars, for lidt over tre år siden, fik både du og jeg betroet et nyt ansvar.
Du blev administrerende direktør i Dansk Industri, og jeg blev statsminister. 
Jeg tror hurtig, vi kan blive enige om, at mange ting var lidt nemmere dengang for lidt over tre år siden.
Det var dengang, hvor vi endnu ikke kendte til virussen, det var før krigen, det var før energikrisen, det var før inflationen og andre udfordringer, som jeg nævnte før. 
Alligevel er jeg, som jeg sagde det før, optimist. 
For selvom samfundskriserne nærmest er væltet ind over os de seneste år, så har vi i Danmark valgt at håndtere dem sammen. 
Vi har fået et stærkere og bedre Danmark ud af at håndtere dem sammen. 
Det er det, der er den danske vej. 
Ikke splittelse og ikke polarisering, men samarbejde. 
Det får vi også behov for i det kommende år, når vi skal løse nogle af de strukturelle udfordringer, både velfærdssamfundet, dansk erhvervsliv og dansk økonomi står overfor. 
Bredt samarbejde.  
Hver gang Christiansborg vælger at samarbejde, hver gang vi vælger at arbejde sammen, så vinder Danmark. 
Så bliver Danmark rigere, dygtigere og grønnere, hvis vi beslutter os for det.
Tak for ordet. 







Tale






Tak til Pernille Rosendahl for de smukke sange. Skønt at synge sammen med jer alle.
Fællessang har fået en helt særlig betydning. De seneste tre år har vi gennemlevet historiske kriser.
Først en global pandemi. Med samfundssind og sammenhold viste vores lille land sin store styrke.
Og nu, krigen i Ukraine. Et brutalt og meningsløst angreb på et frit folk.
Det er Putins værk, at verden lige nu går baglæns. Men det er i vores hænder at bringe os fremad.
Vi skal hjælpe Ukraine. Vi skal gøre os fri af Putins gas.
Og vi skal stå tæt sammen med vores allierede. Tak for det flotte ja til folkeafstemningen for to uger siden. Et stærkt signal for vores fælles fremtid.
<chunk>I dag vil jeg gerne tale om det. Vores fremtid. Vores smukke unge mennesker. Og deres uddannelse.
Her står vi med en kæmpe succeshistorie i vores hænder. Stadig flere tager en uddannelse.
Vores børn bliver dygtigere, end vi selv er. Men vi er ikke i mål.
42.000 unge i alderen 15-24 år har hverken en uddannelse eller et arbejde efter folkeskolen.
Og alt for mange børn og unge mistrives.
<chunk>For fem år siden stod jeg også lige her. Stillede et helt grundlæggende spørgsmål: Hvorfor har så mange børn og unge det så dårligt?
Året efter gav jeg nogle bud på, hvad der kan være nogle af årsagerne. Sociale medier. Meget skærmtid. Et samfund med færre forpligtigende fællesskaber.
Og så foreslog jeg, at vi skulle nytænke de nationale tests, afskaffe karakterbonussen og fjerne uddannelsesloftet.
I dag har vi gjort de tre forslag til lov. Og vi har gjort mere end det:
Vi har afskaffet omprioriteringsbidraget på uddannelse. Afsat penge til flere lærere i folkeskolen. Investeret i opkvalificering. Og i bedre ungdomsuddannelser.
Vi har kæmpet for, at flere kan tage en uddannelse – uanset hvor du bor i landet.
Tænk, at man i fremtiden kan læse til dyrlæge i Foulum. Til lærer i Svendborg og til maskinmester i Sønderborg. Nu skal vi videre.
<chunk>Vi vil gerne have karakterer til at spille en anden rolle i uddannelsessystemet. Og vi vil gerne have flere veje til uddannelse.
Lad mig begynde med det første.
Det er både godt og sundt at sætte sig mål. Gøre sig umage. Og knokle for at få et godt resultat.
Krav i sig selv er ikke en dårlig ting. Hvis ikke vi kræver noget af hinanden, så er der ingen relation.
Spørgsmålet er bare, om kravene, vi stiller, er blevet for mange? For diffuse?
Som ung skal du præstere på flere niveauer. De er på. Hele tiden. Og på en helt anden måde end tidligere.
Og du skal have topkarakterer i skolen. Ikke bare gode karakterer. Topkarakterer.
Hvis du vil være arkitekt eller jordemoder og læse i København, så skal du have et snit på 10,9.
Så højt et snit kræver virkelig mange 12-taller.
En fjerdedel af vores unge på gymnasierne siger, at de har fravalgt fag, som de har interesse for, fordi de er bange for at få en lav karakter, som trækker deres gennemsnit ned.
Måske bør vi lige stoppe op. Spørge os selv:
Bliver du en god psykolog, fordi du har mange 12-taller? Eller bliver du det, fordi du er engageret. Dygtig. Og vil noget for andre mennesker?
Jeg tror, det handler om begge dele.
Derfor vil jeg i dag foreslå, at vi sætter en grænse for, hvor højt et karaktergennemsnit det kan kræve at blive optaget på en videregående uddannelse.
Uddannelsespladserne i kvote 1 skal fortsat fordeles på baggrund af karaktergennemsnit. Men kun op til en grænse på 10.
På uddannelser, der så kræver 10 i karaktergennemsnit, her skal der være fagspecifik udvælgelse. Det kan f.eks. være en optagelsesprøve.
Det vil gøre det muligt at blive optaget på uddannelser med et højt karakterkrav – også selvom man ikke har fået 12-taller i de fleste fag.
Og vigtigst, det vil betyde, at faglig interesse og motivation kan fylde mere. 
<chunk>Det bringer mig videre til den anden ting, som vi også bør vægte højere: Erhvervserfaring. Livserfaring. Det levede liv.
For nogle uger siden startede en gruppe unge et lærlingeoprør. Det er så tiltrængt. Carl Emil Lind, som står i spidsen for det opråb. Han gjorde indtryk på mig.
Det har mobiliseret hundredvis af unge på erhvervsuddannelserne. I en kamp for mere anerkendelse.
Tænk engang. Hvis vi for alvor kunne gøre op med uddannelsessnobberiet. Så det ikke bliver opfattet som finere at tage en akademisk uddannelse – end at blive industritekniker.
Den vision. Den deler jeg.
Vi skal skabe flere muligheder, så vi får langt flere til at vælge den faglærte vej.
Vi har brug for at kigge mere grundlæggende på vores uddannelsessystem.
Hvad om vi f.eks. tænker elektriker- og ingeniørfaget tættere sammen. Beklædningshåndværker og design.
Vi er et af de lande i verden, der har størst ambitioner på klimaets vegne.
Vi har den grønne vilje. Vi har den politiske handlekraft. Men hvis ikke vi har arbejdskraften. Ja, så kan det blive vores største forhindring.
<chunk>Det er et stort skridt frem, at tusindvis af unge i dag læser på universitetet.
Men for nogen er den dør stadig lukket.
Hvis du har taget en gymnasial eksamen, så er dine muligheder for at komme på universitetet langt større, end hvis du har en erhvervsuddannelse.
Vi bliver nødt til at finde en vej, så flere unge har lyst til at tage en erhvervsuddannelse.
Vi har foreslået klimaerhvervsskoler, som en del af svaret. Og en folkeskole, der bliver mere praktisk.
Men vi har brug for at åbne flere døre.
Tænk hvis erhvervserfaring. Livserfaring også kan blive en vej.
Hvis du har været dagplejemor i fem år – bør det så ikke give dig mulighed for at uddanne dig til pædagog?
Eller hvis du har været tømrer i en årrække, skal du så ikke have mulighed for at uddanne dig til arkitekt senere i dit liv?
I dag vil regeringen derfor komme med et forslag, der åbner dørene for flere.
Hvis du har fem års relevant erhvervserfaring, skal det give adgang til en videregående uddannelse gennem kvote 2, hvis du opfylder de faglige krav.
Vi må se uddannelse, dannelse og læring som noget, der skal være en del af vores liv. Hele livet.
Vi skal ikke gå den samme vej alle sammen. Men mulighederne skal være for flere. Det er mest retfærdigt.
<chunk>Alt det her kan regeringen selvfølgelig ikke gøre alene.
Store beslutninger om vores unge. Hvordan vi bedst kommer igennem en tid med krig, inflation og stigende priser, som jeg ved, presser mange danske familier.
Klimakrisen og håndtering af corona. Alt det kalder på samarbejde.
For nyligt åbnede jeg for en diskussion af, om man kan danne en regering henover den politiske midte. Det blev skudt ned med det samme.
Men jeg vil gerne gentage det her i dag.
Jeg er stolt af den regering, jeg står i spidsen for. Vi har håndteret to store kriser. Når man f.eks. ser på beskæftigelsen og BNP, så er dansk økonomi i dag stærkere, end da vi overtog ansvaret. Og vi er nået langt på klima, velfærd og opgøret med centraliseringen.
Og Arne. Ja, han har fået sin pension.
Derfor går vi til valg på, at regeringen kan fortsætte. Valget er jeres. Men jeg håber også, at I og mine kollegaer på Christiansborg vil overveje det brede samarbejde.
I Danmark løser vi nemlig de store opgaver i fællesskab. Vi har skabt et af verdens mest lige og frie samfund, fordi vi har valgt fællesskabet til. Været pragmatiske. Fundet løsninger.
Det skal vi fortsætte med: Vi skal passe på vores børn og unge.
Vi skal passe på hinanden og især på dem, der rammes hårdest her i kriserne. Vi skal passe på fremtiden.
Godt folkemøde.







Tale






Velkommen til pressemøde igen i dag i Statsministeriet, hvor vi følger op på den situation, alvorlige situation, som optager os alle sammen, nemlig coronavirus.
Da vi stod på pressemødet her i fredags, var antallet af smittede i Danmark 21 og yderligere 2 på Færøerne. Hertil formiddag har vi 156 smittede, og det udvikler sig time for time. Den udvikling er sådan set forventet med dét, vi ser udefra, og forventningen er fortsat, at tallene kommer til at stige endnu mere, og derfor vigtigst af alt en understregning fra vores side om alvoren i den situation, vi befinder os i nu. Det gælder herhjemme, men det gælder jo i hele verden. I går aftes, der lukkede Italien bogstavelig talt ned, 60 millioner mennesker er er direkte påvirket, og vi taler nu om indgreb af en karakter og i en størrelsesorden, som vi jo ikke er vant til i hele den vestlige verden.
Senere i dag er der hastemøde i Det Europæiske Råd. Det bliver pr. videokonference. Og jeg synes selvfølgelig, at det er helt naturligt, at jeg og de europæiske kolleger også diskuterer situationen.
De danske myndigheder, som er repræsenteret på pressemødet her igen, arbejder fortsat først og fremmest med at inddæmme og forsinke spredningen af virussen, og dermed afbøde så mange af konsekvenserne som muligt.
Der er stadig for mange i Danmark, der spørger: Er det her ikke bare en influenza, og hvorfor skal vi tage det så alvorligt. Det skal vi, fordi den her virus spreder sig hurtigt, langt hurtigere end influenza, og fordi at flere af dem, der bliver syge af corona, får behov for en en mere kraftig behandling, eksempelvis intensiv behandling for at kunne overleve. Der er ikke nogen mennesker, der er immune over for coronavirus, og der er heller ikke nogen samfund, der er immune, og derfor er der grund til alvor og bekymring. Og vi bliver nødt til som land at se hinanden i øjnene og erkende, at den her situation kan udvikle sig alvorligt, meget alvorligt. Vi skal ikke gå i panik, men vi skal handle, og derfor vil I også på det her pressemøde se nye initiativer fra myndighederne, og I må forvente yderligere initiativer i den kommende tid.
Derfor er det også rigtig vigtigt for mig at understrege, at man vitterligt skal følge myndighedernes anbefalinger. Og det gælder selvfølgelig ikke mindst på sundhedsområdet, hvor anbefalingerne i høj grad handler om at undgå, at dem der er mest sårbare bliver smittet i dét, vi står i nu. Og derfor bliver alles adfærd – både i det private liv og i arbejdsliv og på uddannelsesinstitutioner, alles adfærd bliver afgørende for, om strategien kommer til at virke. Og det betyder også, at dem der ikke selv er i farezonen og føler sig selv i farezonen skal tænke på, at det er der andre mennesker, der er. Så man skal selv ændre adfærd af hensyn til dem, der måtte være i en mere udsat situation.
Hvis der er mange danskere, der går hen og bliver smittet, så vil kapaciteten på intensivafdelingerne ikke nødvendigvis kunne følge med, det er dét, vi sidder og, og kigger ind i, og det er vigtigt at få understreget, at vi kan komme i kapacitetsproblemer i et ellers stærkt sundhedsvæsen, som, hvor udgangspunktet er godt. Vi kan komme i kapacitetsudfordringer, både hvad angår udstyr, respiratorer.
Vi kan også komme i kapacitetsproblemer, hvad angår én af vores vigtigste ressourcer, nemlig sundhedspersonale, fordi vi selvfølgelig også risikerer, at at der er vigtige personalegrupper, som kan gå hen og blive smittede. Og det vil ikke alene gå ud over de mennesker, der selv risikerer at blive smittet med corona, det kan også komme til at gå ud over andre patientgrupper, som har behov for det samme udstyr og for de samme medarbejdere, blandt andet hvad angår respiratorbehandling.
Derfor skal myndighederne gøre alt, hvad myndighederne overhovedet kan for at undgå, at vi kommer herhen, og derfor vil jeg gerne understrege, ligesom jeg har gjort det ved andre lejligheder, at alle bliver nødt til at påtage sig et individuelt stort ansvar nu for at gøre, hvad vi hver især kan for at forhindre, at smitten den spreder sig.
Fredags, der tog myndighederne en række initiativer, og i dag kommer der nye tiltag. Det gælder blandt andet i forhold til mere udsatte patientgrupper. Vi har hele tiden haft meget fokus på, at ældre borgere alene på grund af alder kan være udsat. Det er der også patientgrupper, der kan være. Mennesker, der i anden form for behandling eller eksempelvis har en alvorlig lungesygdom. Sundhedsstyrelsen har i morgen møder med, med en række patientgrupper, og og derfra vil der være en en mere direkte rådgivning i forhold til, hvordan man skal forholde sig, hvis man er én af de patientgrupper, som er særligt udsat.
For det andet, og her skal alle spidse ører, så har Udenrigsministeriet ændret sin rejsevejledning, og vi kommer til at uddybe det, fordi farverne skal man høre rigtig godt efter. En række områder er nu i rød. Det drejer sig om en række regioner i Norditalien, Iran, nogle specifikke områder i Kina, Sydkorea og Østrig. De steder skal man ikke rejse til. Man skal lade være med at rejse til de røde områder. Og hvis man er der, så skal man se at komme hjem, og man skal i karantæne i 2 uger efterfølgende.
Derudover er resten af Italien samt en del af Østrig nu gået i orange sammen med hele Kina, og det betyder, at alle ikke nødvendige rejser til de områder frarådes. Og dét, jeg vil gerne understrege og indskærpe, at det råd fra Udenrigsministeriet skal man efterfølge. Og det betyder også, at alle overvejelser derude om studieture for gymnasieklasser, og og de diskussioner jeg tror, alle har hørt, gerne skal slutte nu, fordi beskeden er klart, at man skal lade være med at gennemføre rejserne. Det kan være ret svært at holde styr på de her farver, derfor beder jeg om lidt Udenrigsministeriet om at uddybe det.
For det tredje, så udsteder myndighederne i dag nye retningslinjer for den kollektive trafik, og det handler igen om at begrænse smittespredningen. Det betyder, at myndighederne i dag kommer med opfordring til udbyderne af kollektiv trafik og til alle de mange, mange danskere, der bruger den kollektive trafik hver eneste dag.
Udbyderne bliver bedt om at tage initiativer, der sikrer, at man ikke står for tæt, og det kommer til ikke mindst at give udfordringer i forbindelse med myldretiden. Der kan blive behov for at sætte flere tog ind, flere busser indfører pladskrav og og krav om, at der ikke må tages flere passagerer med, end der eksempelvis er sæder til i togsæt. Vi har ikke en fuldstændig færdig køreplan for det her, og derfor kommer vi heller ikke til at kunne svare på alle spørgsmål, men det er i denne her retning, det går, og derfor vil der nu være en meget tæt dialog mellem myndigheder og alle udbydere af den kollektive trafik.
For det fjerde bliver der taget initiativer, nye initiativer i forhold til personer, der rejser ind i Danmark fra områder i verden, der allerede er gået i rød. Rejsende fra de områder vil ikke længere kunne komme ind i lufthavnen altså i eksempelvis Kastrup Lufthavn, man bliver ført uden om de sædvanlige terminaler, og man må ikke efterfølgende bruge offentlig transport. Og man skal efterfølgende gå i karantæne.
Derudover og måske vigtigst, så vil der med virkning fra senere i dag blive indstillet al flytrafik til Danmark fra de røde områder, og det betyder, at der ikke længere vil kunne lande fly i Danmark, eksempelvis fra de Norditalienske regioner, der er gået i rød.
For det femte, så har jeg i går aftes sent haft møde med alle Folketingets partier og meddelt, at vi ser ind i, at vi får behov for at hastebehandle en en række hastelovgivninger, så vi sikrer os, at myndighederne har den nødvendige lovgivning at stå oven på. Det kan gøre sig gældende i forhold til epidemilovgivningen. Det kommer til at gøre sig gældende i forhold til Sundhedsvæsenet sådan, at sundhedsmyndighederne får lovgivningsmæssig hjemmel til at kunne prioritere, når det bliver nødvendigt. Og der kan komme hastelovgivning som opfølgning på de hjælpepakker, som bliver præsenteret på et pressemøde senere i dag, i forhold til danske lønmodtagere og danske virksomheder.
Partierne i Folketinget har taget rigtig, rigtig godt imod behovet for at hastebehandle det. Det kommer jeg til at uddybe i forbindelse med spørgetimen, men anmelder det allerede nu.
Ja, i den situation vi står i, der er der ét hensyn, der er større end alt andet, og det er at forsinke smitten mest muligt, og derfor en meget, meget kraftig understregning fra vores side om, at alle bliver nødt til at give hvert vores bidrag til at håndtere den her situation på bedst, på bedste, på bedste vis.
Vi har derudover særlige udfordringer i forhold dansk erhvervsliv, en række brancher er direkte berørte allerede nu. Vi har kun grund til at tro, at det kommer til at gælde store dele af erhvervsliv, og derfor sætter vi gang i hjælpepakker, og som sagt præsenterer vi det allerede i eftermiddag.
Endnu engang vil jeg fra min side gerne takke for den store ansvarlighed, jeg synes rigtig, rigtig mange mennesker udviser, og den store indsats der foregår både i vores sundhedsvæsen og i kontakten med myndighederne. Vi ved godt, at ganske mange også af de nye initiativer kommer til at være til gene for rigtig mange mennesker, der er ikke nogen vej uden om i forhold til dét, vi står i, og jeg håber på fortsat stor forståelse og fleksibilitet, men jeg bliver også nødt til at understrege, vi skal passe endnu mere på hinanden end end dét, jeg stadigvæk hører nogen, der siger – nemlig, det er ikke sikkert, det rammer mig, derfor går jeg ikke så meget op i dét, myndighederne siger. Det bliver I nødt til at gøre. Alle har forældre og bedsteforældre. Alle familier har mennesker, der er syge. Vi bliver nødt til at passe bedre på dem.
Og med de ord, så giver jeg i første omgang ordet videre til sundhedsministeren!







Tale






Danmark er et fantastisk land. Men tiderne er svære. Der er krig i Europa og økonomisk usikkerhed. Priserne stiger på alt dét, vi har brug for – på mad i supermarkedet, på strøm og på varmen. Den utryghed, det er den vigtigste politiske opgave lige nu: at få Danmark godt igennem krisen. Vi ved, det kan lade sig gøre, for ligesom vi klarede corona, så klarer vi også den modgang, som vi står overfor nu, men det kommer til at kræve mindst lige så meget af os danskere hver især og af os alle sammen som samfund. Midt i en international krise – sikkerhedspolitisk, energipolitisk, økonomisk, så er det selvfølgelig ejendommeligt med et folketingsvalg. Det er ikke desto mindre dét, der er ønsket fra et flertal i Folketinget, og derfor har jeg i dag meddelt Hendes Majestæt Dronningen, at der udskrives valg til Folketinget. Socialdemokratiet går til valg på at danne en bred regering. En regering som skal få os trygt igennem usikre tider. Virkeligheden – jeres virkelighed – den handler om samarbejde. Og valget handler om, hvem der kan få det til at lykkes.
Socialdemokratiet vil hjælpe jer, som krisen rammer hårdest, og de dele af Danmark som den tynger mest. Vi foreslår en helhedsplan for velfærdssamfundet, bedre løn og arbejdsvilkår. Mere tid til omsorg og et opgør med bureaukratiet. Vi vil tage det næste store skridt på klima, så Danmark bliver ved med at gå forrest i den grønne omstilling.
Vi vil føre en stram udlændingepolitik. Styrke vores danske værdier og sammenhængskraften. Og så vil vi selvfølgelig holde fast i en ansvarlig økonomisk politik. Og huske på dem og på jer, der måske bliver glemt i valgkampen. Mennesker med handicap. De allermest udsatte børn. Den ensomme ældre. Unge i psykiatrien, og dig der ikke tør gå ned i vaskekælderen på grund af nogle utilpassede unge, som forpester din hverdag. Og så vil vi huske på alle jer i tusindvis af helt almindelige danskere, som kan se jeres løn og jeres pension blive udhulet på grund af inflationen.
I Socialdemokratiet der går vi til valg på socialdemokratisk politik – som I kender os. Men vi er klar til både kompromisser og til samarbejde. For med de svære tider, vi lever i. Med den modgang Verden står overfor, kriser der griber hinanden, så er tiden kommet til at afprøve en ny regeringsform i Danmark. Et mere forpligtende politisk samarbejde. Dét vil vi gerne stille os i spidsen for. En bred regering med partier fra begge sider af den politiske midte. En regering, som fortsat skal bistå vores allierede og vores naboer i Ukraine med at vinde krigen og med reformer løse de langsigtede udfordringer for Danmark.
En valgkamp betyder selvfølgelig, at de politiske forskelle, de vil blive tegnet op. Skal vi holde fast i vores stærke danske velfærdssamfund. Skal vi fortsætte en ambitiøs grøn omstilling, eller er tiden til at kaste Danmark ud i et historisk eksperiment og afskaffe topskatten. Dét er nu op til jer vælgere. Folketingsvalget i 2022 bliver et tryghedsvalg. Tryghed for den enkelte, for familierne, jeres økonomi og hverdag. Og tryghed for Danmark, Europa og Verden.
Jeg er stolt af de resultater, den her regering har opnået i mere end tre år. Dét, vi sagde før valget, har vi gjort efter valget. Og nu beder vi om et fornyet mandat tirsdag den 1. november, hvor Danmark skal til valg.
Lad os passe på hinanden og på fremtiden.
Lad os passe på Danmark.
God valgkamp alle sammen.







Tale






Kære kongres
Tak til Thomas. Tak til Arne og Joy. Tre af Danmarks bedste borgmestre.
Og Thomas Kastrup Larsen. Borgmester her i byen; som gammel aalborgenser, må jeg så ikke godt have lov at sige dig en særlig tak? Du gør det simpelthen så godt.
Jeg er barn af 80’erne. Her i byen. Det var en hård tid. Ikke mindst i mit barndomskvarter. Grønlandskvarteret. Min mor var dagplejemor. Og vi sad tit i køkkenet. Vi havde sådan et rundt køkkenbord. Der var kaffe på kanden. Og ostemadder. Halvdelen med kommen. Halvdelen uden. Og så sad vi der ved bordet. Jeg lyttede med, når folk kom på besøg. Når min fars kollegaer ikke kunne følge med og røg ud af arbejdsmarkedet. Huslejer, der var svære at betale. Jeg husker ikke alle samtalerne. Men jeg husker følelsen. Når man som barn kunne se voksne mennesker være kede af det. Sådan var fattig-firserne.
Men Aalborg og Danmark rejste sig. Der kom gang i 90’erne. Den socialdemokratiske regering fik bugt med arbejdsløsheden. Universitetet voksede sig stærkt. Og mange af os, der kommer fra familier, hvor der ikke var meget uddannelse. Vi fik muligheden.
De store sociale problemer, der var her i byen i 80’erne, er ikke forsvundet alle sammen. Men velstanden er større. Mulighederne flere. Aalborg er en bedre by i dag.
Kære kongres: Lad os give Thomas Kastrup Larsen en kæmpe stor hånd.
Da danskerne for nogen tid siden blev bedt om at kåre landets bedste borgmestre, gik tredjepladsen til en socialdemokrat. 2. pladsen gik til en socialdemokrat. Og ja, 1. pladsen gik til en socialdemokrat.
En førsteplads hos danskerne. Den har vi. Det kræver ydmyghed. Arbejdsomhed og lydhørhed. Vi vil gøre os umage.
Der er nu kun 66 dage til, at vi danskere skal til stemmeurnerne. Et valg, der er mindst lige så vigtigt som det til Folketinget. Vi kan meget på Christiansborg med lovgivning. Men tit kan vores borgmestre og regionsformænd endnu mere.
Vi fik et godt valg sidst. Nu skal vi vinde endnu flere danskeres tillid. Blive ved med at have styrepinden på sundhedsområdet. Vi går efter at vinde byer tilbage.
Vi vil kæmpe hårdt for sejren 21. november.
Kære alle spidskandidater, rejs jer lige op! Kandidater til byråd og regioner, også jer!
Kære kongres, giv vores kandidater en kæmpe hånd.
Kære kongres;
Vi danskere står over for et afgørende politisk valg: Vil vi styrke eller svække det, der har gjort Danmark stærkt? Nemlig vores velfærdssamfund.
Vi har truffet vores valg. Vi vil være fælles om Danmark.
Og der er tre ting, jeg gerne vil tale om i dag.
Jeg vil gerne tale om vores ældre. Jeg vil et opgør med centraliseringen af Danmark.
Og jeg vil sikre danskernes tryghed.
Men inden jeg kommer så langt, vil jeg lige dele noget med jer.
Da jeg tog til folkemødet i juni, besluttede jeg mig for at lægge min traditionelle partiledertale til side. Jeg talte i stedet om en ung pige, jeg kender. En ung pige, som var godt i gang med skolen, vennerne, og festerne. Alt gik godt, men filmen knækkede. Den psykiske sårbarhed ramte hårdt og brutalt. Hun droppede ud af uddannelsen. Blev indlagt i psykiatrien.
Der blev stille på pladsen, da jeg holdt min tale. Og det gik op for mig, at mange af jer, der lyttede med, også tænkte på en ung. Ikke lige hende, jeg havde for mit indre blik. Men en anden, der heller ikke har det godt. Jeg har simpelthen fået så mange reaktioner på den tale.
Psykisk sårbarhed blandt børn og unge er ikke længere et problem for nogle få familier. Det er blevet et stort og et voksende samfundsproblem. Nu kender vi alle sammen en, der ikke har det godt.
Vores egne unge i DSU har sagt det længe. Tak DSU. Tak, fordi I giver stemme til nogle af de unge mennesker, der har det svært. Som ikke selv kan råbe op.
Der er noget, der ikke fungerer i vores samfund, når så mange børn og unge kæmper med livet. Med sig selv. Mod sig selv. Og nogle urimeligt høje forventninger. Ikke mindst skabt på de sociale medier.
Selvfølgelig kan og skal vi gøre noget politisk. I vores uddannelsessystem. I psykiatrien.
Og vi må se med stor selvkritik på de beslutninger, vi selv har været med til at træffe. Men svaret er ikke bare ny politik og flere penge.
Jeg tror, det her er meget større. Der er noget i vores kultur, som presser vores børn.
Jeg tror, vi har lagt for meget over på den enkelte. Du er blevet din egen lykkes smed. Og modgangen er også blevet din egen. Måske siger vi for meget: Vi tror på dig. I stedet for: Vi tror på hinanden.
Den unge pige, jeg talte om, har fået det bedre. Heldigvis. Men der er så mange andre. Jeg har ikke alle svarene. Men jeg ved nu, at det er én af de vigtigste opgaver. At bryde ensomheden og tabuerne.
Jeg ved. Jeg ved, at vi skal passe bedre på vores børn og unge.
Vi skal passe bedre på de yngste. Og vi skal også passe bedre på vores ældste.
Vi har mange steder en god ældrepleje. Jeg kan jo se det, når jeg besøger plejehjem og genoptræningscentre. Dygtige medarbejdere, der hjælper med at få de gamle ben strakt ud. Smil på læberne og en solid arm om skulderen. Faglighed og omsorg. Jeg har lige besøgt plejehjemmet på Læsø. Der var både gode ben (altså dem man spiser), brun sovs og rødvin.
Men der er også en anden virkelighed. Travlhed. Ældre, der ligger for længe i sengen. Demente, der overlades til sig selv, fordi der kun er én nattevagt på arbejde. En gammel dame, der er alene på sygehuset og er bange. Der er ikke nogen, der har tid til at fortælle hende, hvad der skal ske. Ingen, der har tid til at være der.
Er det virkelig vores tak til dem, der har bygget Danmark?
Jeg synes ikke, vi kan være det bekendt.
Vi kan starte med at mærke efter hos os selv. Vil vi selv slutte livet i ensomhed?
Jeg ved godt, at medarbejderne gør, hvad I kan. Med den tid, der nu engang er givet jer. I løber stærkt. Og når en af kollegaerne bliver syg, så løber I andre endnu stærkere. Mange vil hellere blive lidt tid efter fyraften end at gå fra en beboer, der er ked af det.
Og jeg ved godt at jer, der sidder i byrådene. I gør også, hvad I kan. For at undgå at besparelserne igen skal ramme ældreområdet.
Men kære venner. Når vi gerne vil have et stærkt velfærdssamfund. Så handler det ikke kun om at forhindre besparelser.
Vi skal selvfølgelig have en ældrepleje, vi kan være bekendt. Hvor der er tid til det enkelte menneske.
Dem, der er vores ældste lige nu, er nok nogle af dem i vores samfund, der har de stærkeste madtraditioner. Der er kogt så mange kartofler, formet så mange frikadeller og syltet så mange rødbeder hos de +80-årige i det her samfund. Skylder vi ikke vores gamle at servere noget ordentlig mad, når hånden ikke længere kan holde en kartoffelskræller? Vi vil have en ældrepleje, hvor maden dufter og smager.
Vi vil have en ældrepleje med værdighed.
Det er ikke værdigt, at en voksen mand skal ligge i en våd ble. Det vil vi udfordre. Det er ikke kvalitet, når en gammel dame, der har syltet og bagt hele sit liv, bliver spist af med dårlig mad. Det vil vi udfordre. Vi svigter hinanden, når vores gamle slås med ensomhed og knap når at hilse på hjemmehjælperen, før hun er ude af døren igen. Det vil vi udfordre.
Kære kongres;
Ingen skal være utrygge ved at blive gammel. Derfor fremlægger vi i dag tre mål for ældreplejen i Danmark. Tre mål, der burde være en selvfølge. Men det er de desværre ikke alle steder.
1: Mere fællesskab. Mindre ensomhed. 2: Ordentlig mad, der både smager og dufter 3: Mere tid.
Det er det, vi vil. Kan vi love at få det hele indført på én gang?
Nej. Ikke på et år. Heller ikke på to.
Men det er det, vi vil arbejde for. Skridt for skridt. Budget for budget.
Og vi starter nu.
Og en gang til for prins Knud. Og for Anders Samuelsen. Og for Kristian Jensen. Hvis pengene én gang er brugt på topskattelettelser, så kan de ikke også bruges på velfærd.
Det ved vi. Og det ved danskerne.
Derfor siger vi: Velfærd først.
Og hvad er så velfærd? Det er blevet sådan et ord, alle bruger. Og måske har vi gjort det for teknisk?
Hvad tænker du, når jeg siger velfærd?
Jeg kan jo fortælle, hvad jeg selv tænker på.
Jeg tænker på Linda, Sabine og Lasse.
Hvor mange af jer har prøvet at aflevere en lille én i vuggestue eller børnehave?
Ja, det har mange af os. Kan I huske det? Det kan gøre ondt i maven.
Jeg synes, det var så hårdt. At stå der og sige farvel, mens tårerne løb ned over kinderne. Både på mine børn og på mig selv. Og den dårlige samvittighed oveni. Jeg kan så tydeligt huske det.
Den lille i vuggestuen. Jeg gav hende videre til Sabine. Ud igennem garderoben. I kender døren. Sådan én med et håndtag højt oppe, så de små ikke kan nå det. Ud af flisegangen. Jeg vendte mig om. Den lille glad igen. På grund af Sabine. De havde fået øje på noget i vinduet. De kiggede og pegede. Og vinkede til mig.
Linda, Lasse og Sabine. Det var jo jer, der stod med mine børn i favnen, når jeg vendte mig om på legepladsen og vinkede det bedste, jeg har lært.
Det er dét, velfærd handler om. Er der en Lasse at give sit barn til om morgenen? Er der en sygeplejerske med tid, når det menneske, vi holder af, får stillet en kræftdiagnose?
Vi kan jo ikke love en masse nye penge. Men vi lover at give vores medarbejdere mere tid sammen med mennesker i stedet for papir.
Det er kernen i den fingrene-væk-reform, vi foreslår. Vi politikere fastsætter målene. Lærerne, pædagogerne, politibetjentene og deres ledere bestemmer, hvordan de vil nå dem. En helt ny måde at lede den offentlige sektor.
Socialdemokratiet har altid været parat til at tage ansvar. Også for de svære beslutninger. I regering og i opposition. Det er i vores DNA. Men vi husker altid at spørge: Hvad er formålet? Hvorfor tager vi den her beslutning?
Vi laver jo ikke reformer for reformernes egen skyld.
Vi skal hele tiden være sikre på, at vi driver den offentlige sektor effektivt.
Selvfølgelig.
Men kære kongres;
Omsorg. Omsorg kan ikke bare effektiviseres.
Nu vil jeg gerne have jer med til at skrue tiden tilbage. Vi skal tilbage til år 2006. Kan I huske året? De færreste danskere har hørt om Facebook. Til gengæld var der stadig de dér skønne klaptelefoner. Danmark rammes af fugleinfluenza. Brøndbys Daniel Agger bliver solgt til Liverpool (han kom så heldigvis tilbage igen). Og Dronningen meddeler, at hun ikke længere vil ryge offentligt.
Der sker meget det år. Lars Løkke Rasmussen er på det tidspunkt sundheds- og indenrigsminister. Og han bruger meget af året på at forberede kommunalreformen.
Det lød så godt dengang.
Lars Løkke sagde, at reformen ville give borgerne ”den bedste løsning – til den billigste pris”.
Og endnu bedre lød det, da Løkke skrev: ”Kommunalreformen gør det mere attraktivt at bo på landet”.
Flotte ord fra Lars Løkke.
Men er det så blevet bedre og billigere på de 10 år, der er gået? Har vi fået stærkere lokalsamfund? Er forskellen mellem land og by blevet mindre?
Flere butikker er lukket. Færre busruter. Mange skoler er lukket ned. Afstanden til rådhuset er blevet længere. Fraflytningen taget til.
Vi har fået omfattende centralisering af Danmark. Færre og større. Længere væk. Store enheder. Det ser godt ud på papiret. I regnearket. Men er det altid godt for mennesker?
Kære kongres;
Tidens blinde tro på centralisering; jeg tror ikke på det.
Lad os tage uddannelsesområdet som et eksempel.
Hvis man skal kunne bo i alle dele af Danmark. Så skal ens børn kunne gå i skole. De unge skal kunne tage en uddannelse. Det er med til at skabe liv. Men hvad er der sket?
Du kan ikke længere blive lærer i Haslev. Nu skal du til Roskilde eller Vordingborg. Næste år kan du ikke længere gå på erhvervsskole i Maribo. Så skal du til Nakskov eller Nykøbing.
Og hvad gør regeringen? De skærer ned på erhvervsuddannelserne. De vil lukke produktionsskoler. Der skal centraliseres. Igen. Det rammer de unge, der har sværest ved uddannelse.
Derfor: Lars Løkke Rasmussen.
Vi advarede, da du lavede kommunalreformen. Du hørte ikke efter. Lyt nu til vores advarsler den her gang.
Jeres planer vil presse unge væk fra uddannelse. Væk fra deres egen fremtid.
For afstande betyder noget. Hvis regeringen bliver ved med at dræne de mindre samfund, så bliver fraflytningen større. Og færre unge får en uddannelse.
Det er forkert over for de unge. Det vil skabe større ulighed.
Det er også forkert over for erhvervslivet. Danske virksomheder skriger efter faglært arbejdskraft. Regeringen skærer ned på erhvervsuddannelserne. Det er en sikker vækstdræber.
At fordele de statslige arbejdspladser i hele landet er til gengæld en god ide.
Men det kan ikke rette op på de problemer, centraliseringen har skabt.
Mange steder lever der heldigvis et stærkt lokalt fællesskab. Det skyldes en masse lokale ildsjæle. Og det skyldes ambitiøse politikere. Der tager skeen i den anden hånd. Som jer.
Som Winnie, vores borgmester på Bornholm.
Bornholm er bare ét eksempel, hvor det er lykkedes at vende udviklingen.
Børnefamilierne flytter til. Der bliver lavet vindmøller og solcelleanlæg. Slagteriet er der endnu. Små virksomheder vokser sig større, og der bliver startet flere og flere. Det går bedre på Bornholm.
Og det er altid imponerende at se, hvor meget I rykker lokalt.
På Samsø og Fanø. I Humlum. På havnen i Bønnerup.
Men kære kongres;
Jer, der kæmper for et Danmark i balance. I har fortjent en regering, der vil hele Danmark.
Det vil regeringen ikke.
Se på deres politik.
Lettelser i topskatten. Ingen progression i boligskatten. Store besparelser på ungdomsuddannelserne i provinsen. Nej til Togfonden. Færre vindmøller.
Regeringen trækker Danmark skævt. Gør forskellene større.
Danmark knækker over, hvis centraliseringen bliver hovedløs.
Derfor foreslår vi fire nye skattecentre. To i Jylland, et på Fyn og et på Sjælland. Vi skal rette op på de massive problemer i Skat. Og vi skal skabe arbejdspladser i hele landet. Vi foreslår som noget nyt lokale servicecentre, hvor vi kan genskabe nogle af de nære velfærdstilbud. Og vi vil prioritere uddannelse også uden for de største byer. Og sikre alle adgang til praktiserende læger.
Lad os kigge på kommunalreformen med kritiske øjne. Den skal evalueres. Holder Løkkes løfte om, at det ville blive bedre og billigere?
Venstre, I var engang det parti, der kæmpede for de små lokalsamfund og for, at der selvfølgelig også skal være liv på landet. Sådan er det ikke længere.
Nu skælder I ud på København. Men det løser jo ingenting.
Kære kongres;
Det her er ikke en kamp mellem land og by. Det har aldrig været en kamp mellem land og by.
Vi vil have lokalsamfund, der hænger sammen.
Lad os tage et opgør med centraliseringen af Danmark.
En ældrepleje, vi kan være stolte af. Et opgør med centraliseringen.
Nu vil jeg gerne tale om tryghed.
Jeg afskyr vold. Volden som banderne står bag, når de skyder på må og få i vores gader. Den vold, de udsætter fængselsbetjentene for.
Volden, som stadig findes i danske familier. Mod mødre. Og deres børn.
Vi lever i en tid med store modsætninger. Kriminaliteten er faldende. Når vi kigger på ungdomsgenerationen under ét – ja, så er de faktisk ret lovlydige. Men den hårde kerne. Den er hårdere end aldrig før. Kriminaliteten er blevet mere rå.
Alene i Københavns fængsler er de ansatte siden 1. januar blevet udsat for trusler og vold 77 gange.
77 gange. Vi taler om mennesker, der passer deres arbejde. Og som får et våben eller en trussel stukket i hovedet. Lad os lige stoppe op.
Fængselsfunktionærerne taler vi ikke så meget om i Danmark. Men det er nogle af de offentlige ansatte, der har de allerhårdeste job.
De arbejder bogstaveligt talt altid på samfundets skyggeside. Med hårdkogte kriminelle.
I år er 43 af dem blevet så syge af arbejdet, at de sandsynligvis ikke kommer tilbage. For kort tid siden blev en af medarbejderne stukket ned med kniv. Vold og trusler er blevet hverdag. Deres familier bliver opsøgt.
Jeg ved, at Kim Østerby er med her i dag, formanden for Fængselsforbundet.
Kære kongres; jeg vil gerne have, at I sammen med mig sender en direkte hilsen til fængselsbetjentene. Det kan godt være, I ofte bliver overset i den offentlige debat. Men vi ser jer. Vi ved, hvor hårdt arbejde I har. Og vi vil aldrig acceptere volden mod jer.
Bandekonflikten, meget af kriminaliteten og det rå arbejdsmiljø i fængslerne hænger desværre uløseligt sammen med en gruppe af unge med indvandrerbaggrund.
Lad det være sagt med det samme. Vi har mange med indvandrerbaggrund i Danmark, der klarer sig godt. Som bidrager. Jeg kan jo se det mange steder i vores samfund. Buschauffører, farmaceuter, læger og social- og sundhedshjælpere. Piger, der griber mulighederne i Danmark. Familier, der bakker op. Mennesker, der kommer hertil. Kæmper for at blive en del af vores samfund.
Det er godt. Det ændrer bare ikke på, at vi samtidig står med nogle kolossalt store problemer.
På grund af en fejlslagen integrationsindsats.
Lad mig give jer et eksempel. Jeg besøgte for nogen tid siden en vuggestue og børnehave i Tingbjerg, sammen med Frank, vores overborgmester i København. Ikke ét af børnene havde dansk oprindelse.
Og som én af pædagogerne sagde: ”Hvordan skal vi integrere en minoritet, når der ikke længere er en majoritet at blive integreret sammen med”?
København er gået foran med sociale normeringer. Det er rigtig godt. Men København kan ikke gøre det alene.
Det er derfor, vi er så optaget af, at Danmark skal kunne følge med. Vores fællesskab skal kunne følge med. Kort sagt: Der er en grænse for, hvor mange nye udlændinge vi kan tage imod.
Fordi parallelsamfund ikke er foreneligt med et åbent og demokratisk samfund. Og fordi jeg ikke vil sætte vores tryghed over styr.
Jeg møder mange, som er bange for at gå på gaden om aftenen i dele af Danmark.
Mange af os begynder hver især at tage forholdsregler.
Sådan skal det ikke være i Danmark.
Vi må ikke miste noget af det mest værdifulde, vi har. Vores tryghed og tillid.
Grupper af unge, der ikke opfører sig ordentligt.
Banderne. De skal ikke bestemme. Over noget som helst.
Vi har brug for flere ressourcer til politiet. Vi har brug for, at de hårde straffe kommer til at virke. Og vi skal simpelthen blive bedre til at beskytte de børn, der vokser op med en storebror, der er bandemedlem.
For nogle uger siden var jeg i Køge sammen med vores borgmesterkandidat Marie Stærke. Vi mødte lokalbetjenten. Jens Peter. En stærk mand. Sådan helt fysisk. Jeg kan næsten stadig mærke hans håndtryk. Men også i sit hjerte er han stærk. Han kender alle rødderne. Han kender alle de kriminelle. Han kender familierne derhjemme.
Hvorfor? Fordi Jens Peter har været betjent i samme område i mere end 20 år. Han er selv født og opvokset i Køge. Han er fodboldtræner. Og med sine egne ord; så kender han også alle skiderikkerne.
Det er en betjent som Jens Peter, der skal skabe tryghed i et boligområde. Det er en betjent som Jens Peter, der kan hjælpe lillebrødrene fra selv at havne i banderne.
Vi vil have flere som Jens Peter.
Vi vil have et politi, der har tid til det forebyggende arbejde. Et synligt politi. Et politi, der kommer, når vi ringer. Når der har været indbrud i kolonihaven. Eller når banderne stjæler byrummet fra os andre. Det nytter ikke noget at skælde ud på politiet. De har fået flere opgaver. Så vi må tage et politisk ansvar. Og sikre flere betjente.
Og så har jeg en appel til jer, der ikke selv har oplevet kriminalitet. Jer, der bor i et trygt boligområde. Jer, der har børn i skoler, hvor der ikke er store problemer med integration.
I må ikke vende det her ryggen.
Den frihed og tryghed, I selv har i haven og på jeres arbejdsplads, skal også gælde på togstationerne og på de mørke stier om aftenen. Vi er sammen om det her.
Socialdemokratiet. Vi nægter at lade den almene boligsektor stå alene. Vi glemmer ikke fængselsbetjentene. Vi lytter til dem, der står med problemerne i hverdagen.
Kære kongres;
Friheden og trygheden skal gælde i hele Danmark.
Bedre vilkår for vores ældre. Et opgør med centraliseringen. Og større tryghed.
Der er ikke noget af det, vi kan gøre alene.
Som socialdemokrater tror vi på det brede politiske samarbejde. Jeg tænker tit, at det er godt for danskerne, at I ikke bruger lige så meget tid på ævl og kævl i kommuner og regioner, som vi bruger på Christiansborg.
Nej, det er resultaterne, der flytter Danmark. Ikke ord. Lars Løkke Rasmussen sagde, at han ikke ville være statsminister for enhver pris. Men det blev han. Lars Løkke Rasmussen er grundlæggende mere optaget af sin egen regerings overlevelse end af at træffe de rigtige beslutninger for Danmark.
Sådan må vi aldrig blive. Skal vi love hinanden det?
Derfor: Vi går til valg på et bredt samarbejde. På at bryde blokpolitikken ned. For Danmarks skyld. Og fordi livet er for kort til politikere, der tænker mere på sig selv end på os alle sammen.
Der er to andre partier, der også holder årsmøde eller landsmøde den her weekend. Og derfor en særlig hilsen til både vores nye venner i Dansk Folkeparti og til vores venner i det Radikale Venstre.
Sammen med de radikale har vi truffet mange gode beslutninger igennem årene; vi har skabt store fremskridt for børn og unge. Vi har fjernet forældres ret til at slå deres børn og hævet den kriminelle lavalder. Fordi børn ikke hører til i fængsel. Vi har kæmpet for uddannelse. Holdt Danmarks internationale fane højt.
Vores samarbejde med Dansk Folkeparti er stadig nyt. Men resultaterne er overbevisende. Vi har tvunget regeringen til at føre en anden politik end deres egen. Vi har sikret en bedre social profil.
Jeg ser store muligheder i et tæt samarbejde. Med begge partier.
En fortsat grøn omstilling. En indædt kamp for at sikre flere børn en bedre fremtid. Nye satsninger på uddannelse. Det glæder vi os til at gennemføre med de radikale.
En fortsat stram udlændingepolitik. Bedre forhold for de ældre. En styrket indsats mod social dumping. Det glæder vi os til at gennemføre sammen med Dansk Folkeparti.
Men der er jo altid et men.
Kære Kristian Thulesen Dahl; jeg har nu været igennem en række forhandlingsforløb sammen med dig. Det er gået godt, og vi har fået et godt og tillidsfuldt samarbejde. Men det er altså som om, du er bedst, når jeg er ved din side. Husk bare den finanslov, hvor du blev lokket til at skære i de ældres boligydelse.
Og derfor kan jeg godt blive lidt bekymret for den kommende tid.
Når Kristian Jensen lægger et smart regnestykke frem. Når Simon Emil Ammitzbøll taler om, hvor godt det er med ulighed. Og når Brian Mikkelsen leger ’Hvem vil være millionær? ’.
Så husk: Du har en livline. Du kan altid ringe til en ven.
Og når nu Kristian Thulesen Dahl nok ringer, så siger jeg det samme til ham, som jeg siger til jer.
Vi har ikke bygget Danmark på topskattelettelser og høj ulighed.
Vi har gjort det modsatte.
Og ja – der er noget i vores samfund, der ikke er godt nok. Jeg har i dag talt om tre af de ting, vi skal gøre bedre. Vilkårene for vores ældre. Et opgør med centraliseringen. Trygheden tilbage.
Men det ændrer ikke på, at Danmark er et af verdens bedste samfund.
Så lad os da for pokker styrke vores samfundsmodel.
Det er så let at rive ned.
Det er meget sværere at bygge op.
Men venner – det er opgaven.
Vi skal bruge opsvinget til at forme fremtiden. Så den kommer alle til gavn.
Som Socialdemokratiet altid har gjort.
I 1960 vandt vores parti valget med budskabet: Gør gode tider bedre.
Viggo Kampmann var formand og statsminister. Økonomien var i fremgang, og arbejdsløsheden var lav. Almindelige familier fik råd til bil, fjernsyn og ferier sydpå.
Erhvervslivet fik gode rammer. Og der blev bygget vuggestuer, børnehaver, plejehjem, sygehuse.
Danmark blev rigere. Mere lige. Mere trygt.
Og nu har vi muligheden igen.
Vi er ude af krisen.
Nu kan vi skabe de næste store fremskridt. Fremgangen skal ikke kun være en forbrugsfest for de få.
Kære kongres. Vi skal gøre gode tider bedre. For alle.
Og Socialdemokratiets ansvar. Det er at holde sammen på Danmark.
Det bliver ikke let.
Men kære kongres:
Vi er det eneste parti, som kan.
Tak for ordet. Rigtig god kongres.







Tale






Deres Majestæt.
Deres Kongelige Højheder.
Deres Excellencer.
Mine damer og herrer her ved gallataflet.
Og alle jer, som ser med hjemmefra.
Tillad mig først på vegne af Danmark at sende mine varmeste tanker til den britiske kongefamilie og det britiske folk.
Dronning Elizabeth var en samlende figur for Storbritannien og hele Commonwealth og vil blive inderligt savnet verden over.
Det danske og det britiske kongehus har tætte bånd. Og Dronning Elizabeth stod Deres Majestæt nær.
Ære være Dronning Elizabeths minde.
<chunk>Kære Dronning Margrethe.
Det er med ydmyghed, at jeg i aften vil forsøge at sætte ord på Deres store betydning for os alle sammen.
De har været Danmarks dronning i 50 år – et halvt århundrede.  
Det er imponerende længe.
Deres evne til gennem store forandringer at holde fast i traditionen. Og samtidig være et moderne statsoverhoved for et moderne land – det er en balancekunst, som aftvinger både hengivenhed og respekt.
De får det til at se let ud. Men det er svært.
Hvad er hemmeligheden bag Deres bedrift?
De har sagt: ”
Jeg vil huskes for, at hun gjorde sig umage, og det battede.”
<chunk>Er det ikke lidt for beskedent?
Deres umage rækker til perfektion.
Men ved at hæfte det lille ord ”umage” på Deres store virke. Så løfter De det op til et forbillede for os alle sammen.
En opfordring til at strenge sig an. Yde sit bedste. Med den stolthed, der kommer af at gøre tingene ordentligt.
Ved Deres eksempel viser De, at vi alle har en forpligtelse over for hinanden. Og for vores land.
Læg dertil, at De bærer pligten med glæde. En glæde, der smitter.
Deres far skal bramfrit have sagt: 
”Det er sgu dejligt at være konge”.
Vi fornemmer alle, at De har det på samme måde med at være dronning.
<chunk>Kære Dronning Margrethe.
De fleste af os har ikke kendt en anden regent end Dem.
De er vores livsvidne.
De er som en seismograf, der registrerer bevægelserne i samfundet.
Og De forstår med dybde og omtanke at sætte udviklingen i perspektiv.
De er vores hukommelse. Og hvilken hukommelse!
Utrolige ting bliver husket ned i de mindste sanseindtryk og detaljer. Alt det, som giver historien liv.
De fortæller gerne og ofte. Og med en sproglig opfindsomhed, så vi andre spidser ører.
De har fortalt, at natten mellem den 4. og den 5. maj 1945 er Deres første stærke minde. Befrielsesnatten.
Hvor de voksne hentede den lille prinsesse op af sengen. Og hun fik en gul sodavand.
I en verden, der er så omskiftelig og ændrer sig så hurtigt, har det en selvstændig værdi at have en regent, som blev født under krigen. Og kan indgyde os mod og håb i vanskelige tider.
Der er igen krig i Europa. Fred og frihed kan ikke tages for givet.
Kære Dronning Margrethe.
Under besættelsen cyklede Deres forældre – den daværende Kronprins Frederik og Kronprinsesse Ingrid – gennem Københavns gader. Og viste, at de kendte befolkningens vilkår.
Under pandemien gik De selv forrest. En 80-års fødselsdagsfest blev aflyst.
De havde en klar opfordring til danskerne: Send ikke blomster til Dronningen, men til de ældre, som sidder alene.
Midt i den stille coronatid blev der ringet på døren. Og dér stod et bud med en smuk buket. Hundredvis af ældre fik en glædelig overraskelse på Dronningens fødselsdag.
Regeringsjubilæet bliver først for alvor fejret her i aften.
Men fejres skal det. Naturligvis. De elsker at feste. At opleve. Og at rejse.
I sidste uge kom De hjem fra endnu et togt med Kongeskibet.
<chunk>Ingen plet på Danmarkskortet er for lille til en stor dag.
Vores dronning samler Danmark. Nærværende. Imødekommende. Og dejligt fri for forstillelse.
Om at være den første kvinde i en lang række af mænd har De sagt:
”Det er et biologisk tilfælde. Min far fik ingen sønner, så jeg blev dronning.”
Men alt var nu ikke tilfældigt. Med afstemningen i 1953, hvor danskerne stemte ja til at ændre tronfølgeloven, blev Deres Majestæt på sin vis valgt af folket.
Og selvom det ikke er en rolle, De selv har søgt, så er De et forbillede for andre piger og kvinder.
Gennem alle årene har De lyst op blandt de mørke jakkesæt.
Ingen skal fortælle Dronningen, hvordan Dronningen sætter sin hat.
De trives med kraftige farver. Derfor tøvede De ikke et sekund, dengang De fik øje på et par knaldblå plastikøreklips i en Matas-butik i Gråsten.
De blå øreklips har nu plads i majestætens smykkeskrin.
De har sagt: ”
Jeg kommer i sommerhumør, når jeg tager dem frem.”
Man kan roligt smykke sig med plastik – også når man selv er af højeste karat.
De har humor. De har selvironi.
Tænk bare på Dyrehavsbakken. Cirkusrevyen. Hvor De overraskede alle. Og lykkedes med, hvad ingen andre før har formået. At gøre Ulf Pilgaard mundlam.
De er et rigt og nysgerrigt menneske. Arkæolog. Oversætter. Illustrator. Udøvende kunstner.
For et par år siden opfordrede De i en nytårstale til at gøre noget 
u
nyttigt. 
I en hektisk hverdag. Har vi brug for at stoppe op.
Det er vigtigt med oplevelser, som nærer tanken og gør vores verden større. Så vi selv bliver mere robuste og bedre i stand til at håndtere livets glæder og sorger. 
Det er slet ikke så unyttigt endda.
Kære Dronning Margrethe.
Som dronning har De vores dybeste respekt.
Men det er mennesket Margrethe, vi holder af.
<chunk>På et halvt århundrede har Danmark haft 24 regeringer, ni statsministre – og én dronning.
Jeg vil citere en af de ni statsministre:
”Vores dronning er uundværlig ligesom det danske monarki. Det er en stor fordel, at vi ved, hvem der er vores monark, og hvem der bliver den næste. Monarkiet, det er sagen for os i Danmark.”  
Det var Poul Schlüter.
Og hvor havde han ret. Ethvert land har brug for et urokkeligt samlingspunkt.
Og det samlingspunkt er Kongehuset for Danmark, Færøerne og Grønland.
Det danske kongehus har en lang historie bag sig. Det har også fremtiden for sig.
Deres Majestæt er både ærkedansk – og ægte kosmopolit. Det er ingen modsætning.
De taler fem sprog flydende. Plus det løse. Utrætteligt har De rejst verden rundt og repræsenteret vores land.
Ofte i selskab med Prins Henrik. Prinsen var Deres livsledsager og en uvurderlig støtte. Han bidrog til at åbne verdens øjne for Danmark. Og danskernes øjne for verden.
Vi savner ham i aften.
<chunk>Færøerne og Grønland har en særlig plads i Deres hjerte. Og den anden vej rundt. Den kærlighed er videregivet til Kronprinsen. Som igen giver den videre til sine børn.
Fra nord til syd nyder De på helt enestående vis befolkningernes tillid og beundring.
At et af verdens ældste monarkier er en del af et moderne Danmark – det er kun muligt i kraft af de mennesker, som bærer arven videre.
Der er en kæmpe opbakning til det danske kongehus. Stærkere end i mange år.
Det er der én og kun én forklaring på:
At Deres Majestæt er den, De er.
Hvis der alligevel skulle være en forklaring til – så er det, at Deres Kongelige Højhed Kronprinsen, også er den 
De
 er.
Med solid støtte fra Kronprinsessen.
Kære Dronning Margrethe.
Når vi ser begge Deres sønner. Kronprinsen og Prins Joachim. Og hele den kongelige familie. Med svigerdøtrene. Og de otte børnebørn.
Så er det åbenlyst for os alle, at De har gjort det godt. Som mor. Som svigermor. Som farmor.
Og som dronning har De formået en ting, som både er vanskelig og helt afgørende. For kongehusets fremtid. For Danmarks fremtid. For vores samhørighed som land og folk.
De har givet plads til, at næste generation kan finde sin egen vej.
Det vidner om menneskelig storhed og kløgt.
Den blæsende dag i januar for 50 år siden, hvor De blev udråbt til Danmarks dronning. Dér bad De fra Christiansborgs balkon om danskernes tillid og støtte.
Folkets kærlighed. Danmarks styrke.
Den har De opnået til fulde.
På hele Danmarks vegne. Fra alle i Kongeriget. En dybfølt tak og et varmt til lykke.
<chunk>Lad os rejse os alle sammen og råbe et nifoldigt leve for vores dronning.
Og alle I hjemme i stuerne må gerne råbe med.
Hendes Majestæt længe leve!
HURRA HURRA HURRA
HURRA HURRA HURRA
HURRA HURRA HURRA







Tale






Mette Frederiksens grineflip
Det er på alle mulige måder utrolig urimeligt at komme efter hr. Sjúrður Skaale til de her debatter. Ikke desto mindre, så vil jeg gerne have lov til at tørre øjnene. Jeg synes, det er et sådan lidt ubarmhjertigt lys efter så mange timer. Nej, jeg vil gerne have lov til at takke for en utrolig god debat. Jeg har snart været folketingsmedlem i 20 år. Jeg kan faktisk ikke huske en stor debat herinde, hvor der har været så god en stemning. Og det fortjener alle en tak for – at vi kan være uenige. Det er vi. Det er derfor, vi er valgt fra forskellige partier. Jeg tror samtidig ikke, vi må være et sekund i tvivl om, hvad det betyder – både for vores evne til at skabe resultater og befolkningens tillid til os – at vi kan det, vi også har vist i dag. Så tusind tak for det. 
Vi har været vidt omkring – fra 
Gift ved første blik
 til dyreriget. Hr. Kristian Thulesen Dahl blev tidligere på dagen spurgt til, hvilket slags dyr regeringens udlændingepolitik var. Han kiggede på mig. Jeg ved ikke rigtig, hvad det betød. Og jeg skal jo ikke svare på vegne af hr. Kristian Thulesen Dahl, selvom jeg tidligere har nydt at få lov til at gøre det. 
I dag er der nok mest af alt sådan lidt gammel cirkushest over de fleste af os. Vi lugter lidt savsmuld i manegen igen. Glæder os til at komme i gang. Jeg kan mærke, at utålmodigheden, den er stor. Fx har Venstres fru Sofie Løhde efterlyst, at regeringen skal spare 3 milliarder på konsulenter. Det var vist et forslag, Venstre var imod. Hr Kristian Thulesen Dahl efterspørger, at vi indfører en differentieret pensionsalder. Fru Katrine Robsøe fra De Radikale ønsker, at vi skal afskaffe uddannelsesloftet. Jeg kan berolige alle med, at det, vi sagde før valget, det mener vi stadigvæk, og vi agter også at gennemføre det. Og jeg glæder mig sådan set over, at den største kritik, der er fremført af regeringen i dag fra nærmest alle partier, det er, at vi ikke gennemfører socialdemokratisk politik hurtigt nok. Og det lover jo sådan set godt for de kommende forhandlinger. 
Jeg glæder mig i det hele taget til at tage fat på alt det, vi skal i gang med. Jeg er også selv et ret utålmodigt menneske, så det passer sådan set ret godt. Og i begejstringen over det skal vi jo ikke glemme, hvad vi allerede har gennemført. Og man må jo sige, at vi lagde hårdt ud. Vi lavede faktisk som noget af det første en bred aftale med alle Folketingets partier. Vi købte fire elefanter. Ramboline, Lara, Junka og Jenny. Hvad vi ikke vidste, da vi gik i gang med det køb – og det skal man jo ikke grine af, det her. Det er jo, at Ramboline – altså den ene af elefanterne – også havde en ven. En bedste ven. En kamel. Kamelen hedder selvfølgelig Ali. Og vi blev bibragt den vigtige oplysning, at det ville være forkert at adskille Ramboline og Ali. Og derfor fik vi faktisk Ali med. Så når Dansk Folkeparti har sagt, at det blev Alis tur, så er det rigtigt. Desværre har Ali det ikke så godt. Og han var faktisk heller ikke bedste venner med Ramboline, så det var nok ikke så god en handel, vi gjorde. Jeg var faktisk også lidt bekymret undervejs, når nu kamelen hedder Ali. Om Ny Borgerlige ville springe fra aftalen. Det gjorde I ikke. Tak for det.
I det hele taget må man sige, at vi har bevæget os ganske meget i dyreriget i dag. Der er nok lidt en tendens til, at der går lidt papegøje i sådan en debat. Jeg kunne kende nogle af ordene fra nogle af os. Hr. Karsten Hønge spurgte Hr. Thulesen Dahl, om man i DF var mus eller mand. Jeg har glemt svaret på det. Til gengæld hørte jeg, at Hr. Kristian Thulesen Dahl fremskrev det, han selv definerede som regeringens lempelser af udlændingepolitikken, og tal er jo en taknemmelig størrelse. Hvis jeg nu fremskriver efter samme logik, så har vi ved afslutningen af den her valgperiode 56 elefanter og 14 kameler. Og så kan det jo godt være, at vi skal have et helt nyt staldsystem. Tænk på, hvor mange sygeplejersker, vi kan få med samme regnemetode. 
Men som jeg sagde i åbningstalen, så skal vi nok passe en lille smule på med at puste vores resultater alt for meget op. Spøg til side. Jeg kan forstå, at min åbningstale blev opfattet som dyster. Måske det i virkeligheden er en fremgang set i lyset af, at Venstres nye formand for nylig sammenlignede mit parti med Nordkorea. Det var så samme dag, hvor man bortcensurerede kagen fra Hr Thulesen Dahls video. Og det kan jeg forstå, at DF faktisk er en lille smule træt af. Hvad man jo sådan set nok kan forstå.  
Jeg blev faktisk oprigtigt overrasket over at høre, at nogen af jer – eller andre – opfattede min tale som dyster. Først og fremmest fordi jeg er ukuelig optimist og af hele mit hjerte tror på Danmark og vores samfundsmodel. Jeg elsker det her land. Ikke skabt af mig selv, men af generationerne før. Men til trods for den kærlighed til Danmark og min ukuelige tro på, hvad vi kan, så er jeg oprigtigt bekymret over nogle af de tendenser til splittelse, jeg ser. Hvor virkeligheden og forskellene imellem os er blevet større, og hvor der jo med det er en risiko for, at solidariteten og tilliden kan erodere eller i hvert fald blive mindre. Hvor en direktør kan få millioner i bonus bare for at passe sit arbejde, mens at andre, der er blevet slidt af at passe et arbejde, ikke engang kan få lov til at gå fra, når de har behov for det. Og jeg spørger mig selv, om vi kan holde fast i den solidaritet og i den tillid og i det sammenhold, som vi har bygget Danmark på – og som jeg egentlig tror, vi anerkender på kryds og på tværs – hvis ikke vi kender hinanden. Hvis ikke vi møder hinanden, og hvis ikke vi kender til hinandens forhold. 
Det er derfor, vi vil kæmpe for at få gennemført en ret til tidlig pension til de mest nedslidte, og i debatten i dag kan jeg forstå, at mange er blevet optaget af Arne. Venstre nævner det sågar i forslaget til en vedtagelsestekst. Det er ret stort, og jeg håber, det holder hele vejen. Og jeg kan også over for hr. Søren Pape bekræfte, at jeg godt kan lide John Mogensen. Hvem kan ikke det, hr. Søren Pape, kunne jeg næsten spørge. Og det er der så nok alligevel nogen, der ikke kan. Og jeg indrømmer også, at hr. Søren Pape og jeg faktisk deler musiksmag. Vi var begge to til dansktopuddeling sidste år i Boksen. Jeg er sådan set også fan af Sebastian, som hr. Søren Pape citerede. 
Men der er da noget galt i Danmark, når vores medarbejdere i ældreplejen bruger cirka halvdelen af tiden væk fra de ældre. Det er da skævt. Er det dystert? Nej. Er det den måde, vi vil have et velfærdssamfund? Forhåbentlig ikke. For al den tid SOSU'en ikke bruger sammen med den ældre; læreren ikke bruger sammen med eleven; pædagogen ikke bruger sammen med den mindste; Al den tid sygeplejersken ikke bruger med den, der er syg, går jo fra det, der er det vigtigste. Det var det, jeg gerne ville sige. 
Og derfor egentlig også en helt særlig tak til en, der har imponeret mig, og som jeg synes gjorde en fantastisk debut, nemlig formanden for Liberal Alliance. Velkommen til. Det var decideret interessant at høre den ordveksling, der foregik, og det er ikke for at tale grimt om nogen som helst andre her i salen. Det er bare ikke altid, at dybden og nuancerne og perspektivet kommer frem i en politisk debat. Det er ret godt gået at levere det første gang, man er på talerstolen som formand, og hvis man så er 27 år, så er det jo frygtindgydende at tænke på, hvad det kan føre til i den borgerlige lejr. Men vi bliver nødt til at tænke nyt, og vi bliver nødt til at tænke kreativt, og det bedste tilbud, jeg fik i dag, det var jo idéen om, men så lad os da gå ud og spørge de ældre, om de er tilfredse!
Nu kommer det til at lyde lidt for let, men jeg tror, vi bliver nødt til at tænke nyt, og jeg tror, vi bliver nødt til at tænke stort, og jeg tror, vi bliver nødt til at tænke dele af velfærdssamfundet forfra, hvis vi vil løse de problemer, der er. Men med en omskrivning af et citat fra Venstres tidligere næstformand, så kunne man sige: Det er folket som har et folketing. Ikke Folketinget som har et folk. Og det er nok med dén tilgang, vi skal prøve at gå til nogle af de rigtig svære diskussioner. Og vi har meget at glæde os over, og det går godt i Danmark. Flot, fælles fortjeneste af mange beslutninger på kryds og på tværs. Beskæftigelsen er høj, ledigheden er lav, vi har fremgang, Danmark er stærkt. Billedet, må vi også sige, bliver noget andet, når vi kigger ud. Brexit, afmatningen i Tyskland, som er vores største samhandelspartner. Handelskrig. Så sent som i nat kom der nye meldinger fra USA. Det er bekymrende, ja undskyld udtrykket: dystert. 
Det er også en påmindelse om, hvor vigtigt det er, at vi har solide og ansvarlige virksomheder, som skaber arbejdspladser, som kan eksportere. Og selvom vi vælger i den her finanslov nogle steder at rulle nogle skattelettelser tilbage, så vil jeg også gerne understrege, at det kan man ikke bare gøre i en uendelighed. Vi skal passe på. Vi har behov for et løft af velfærden, ja. Det kræver, at vi ruller nogle skattelettelser tilbage, men med det, vi ser foran os, så bliver en af de vigtigste opgaver for det folketing, der starter sit arbejde nu, det bliver at sikre de bedste betingelser for erhvervslivet. Jeg synes så, at de bedste betingelser for et erhvervsliv også handler om uddannelse. Og handler om forskning. Og det kan vi jo så diskutere. Men egentlig bare fra min side en understregning af, at med Brexit og en handelsekrig derude, så skal vi passe rigtig, rigtig godt på dansk erhvervsliv for at kunne se den beskæftigelse, vi gerne vil have. Det er også en påmindelse om vigtigheden af, at vi fører en ansvarlig økonomisk politik. Men økonomisk ansvarlighed er ikke bare at skære ned i offentlige budgetter og arbejdsudbudsreformer. Der er behov for en ny slags reformer, blandt andet med fokus på forskning og på uddannelse. Og sund økonomi, det er jo hele fundamentet for vores velfærd og for vores velstand. 
Det er derfor, vi sætter velfærden først. Det har vi gjort med aftalerne med kommuner og regioner. Det vil vi også gerne gøre i de kommende finanslovsforhandlinger. Jeg synes, det er lidt meget, når nogen i debatten siger, at der slet ikke er velfærdsløft, når vi foreslår at ansætte tusind nye sygeplejersker. Det er saftsuseme mange nye medarbejdere. Det kommer til at betyde meget for de kollegaer derude, der løber for stærkt. Det kommer også til at betyde noget for dem, der i dag indlægges på et dansk sygehus og ikke oplever at få den omsorg og pleje, de skal have. Er det nok, er vi i mål? Nej, men betyder det noget? Ja, selvfølgelig gør det det. Men vi kommer ikke udenom, i den finanslovsforhandling, vi står over for, at styrke vores politi og at styrke skattevæsenet. Og det er jo sjældent den type opgave, der får allermest credit i den offentlige diskussion. Men det er noget af det allermest afgørende, for hvis vi ikke har tillid til vores myndigheder, så er det svært at have tillid i det hele taget. 
På udannelsesområdet stod vi over for besparelser på 1,2 milliarder. Nu – ret kort tid efter et valg – har vi fundet knap en milliard til at rulle nogle af besparelserne tilbage. Til at afskaffe omprioriteringsbidraget, så vi ikke skal have de der årlige besparelser. Til at videreføre kvalitetspuljen på erhvervsuddannelserne og til at give en håndsrækning til nogle af de VUC’er, der risikerer at lukke, og som er altafgørende i mine øjne for, at vi har et helt Danmark. Med andre ting, selvfølgelig også, men det at sørge for, at der er VUC’er i hele landet, har en rigtig stor betydning. 
Løser det alt på udannelsesområdet? Nej. Synes jeg stadigvæk, det vil være en god idé at afskaffe uddannelsesloftet? Ja. Jeg har bare ikke på noget tidspunkt påstået, at vi kan gøre det hele på én gang. Er der en udfordring med taxameteret på SAMF, som det hedder i politikersprog – de samfundsvidenskabelige uddannelser – ja. Og vi må jo se, om vi kan nå endnu længere, men jeg dukker ikke nakken, når vi i et finanslovsforslag kan fjerne så store besparelser, som vi her lægger op til. Men ingen skal være i tvivl om, at jeg da vældig gerne selv vil kunne gå videre, og det mener jeg også, at vi kan gøre på et tidspunkt. 
Og så har ydelsesspørgsmålet på vanlig vis fyldt en del i debatten i dag. Det er helt rigtigt, at vi har lavet en aftale om børnetilskud. Bedre forhold for nogle børn. Det sagde vi også før valget, at vi vil gøre. Jeg vil også gerne gøre det klart, at det ikke er regeringens holdning, at vi bare skal sætte ydelserne op. Jeg synes faktisk, det er grunlæggende forkert, at man kommer hertil udefra og bare får adgang til de høje ydelser, som vi har i Danmark. 
Jeg mener, man skal yde en aktiv indsats, før man bliver berettiget til ydelser lige som alle andre. Jeg mener, vi bliver nødt til at lægge et langt større pres på især kvinder med ikke-vestlig baggrund for, at man, når man er i Danmark, lærer dansk, kommer ud på arbejdsmarkedet og tager et større ansvar for det samfund, man nu er en del af. Pligt og ret går hånd i hånd, og det skal være i den rækkefølge. Men det gør jo ikke, at vi ikke også skal have et fokus på problemer med afsavn. 
Og vi kommer til i den her valgperiode at diskutere en fattigdomsgrænse. Jeg vil ønske, at vi kan få en fattigdomsgrænse, der faktisk afspejler reel fattigdom. Og jeg vil gerne her i dag anholde det, som flere bruger som et argument, nemlig den såkaldte fattigdomsgrænse fra AE. Der er ikke nogen, der har besluttet den fattigdomsgrænse. Den bliver brugt som sådan et sandhedsvidne i debatten. Og det vil jeg gerne sætte spørgsmålstegn ved, fordi følger man de tal, så er en børnefamilie med to voksne og to børn fattige, når indkomsten i løbet af et år – den disponible, altså efter skat – er på omkring 250.000 kroner. Er det fattigdom? Når man efter at have betalt skat har mere end 20.000 kroner tilbage. Hvis vi tager et andet familieeksempel, nemlig en mor og en far og to store børn, altså teenagere, så vil tallet stige til godt 300.000 kroner om året efter skat. Er det fattigdom? Det mener jeg faktisk ikke, det er. Og jeg tror ikke på, at det her folketing, eller det her land, eller det her samfund løser problemer med reel fattigdom, før vi begynder at diskutere, hvad fattigdom er. Og at have 300.000 kroner til fire mennesker, hvoraf to er under 18 om året, det er i mine øjne ikke fattigdom. Og jeg mener, at dem, der bruger tallene som en indikator på fattigdom, gør skade på diskussionen. Jeg vil langt hellere have, at vi får en seriøs diskussion med hinanden om, hvad der er ret og rimeligt. For selvfølglig er det ikke ligegyldigt, om man har penge, om man har råd, fx til fritidsaktivteter, til i det hele taget en ordentlig livsførelse. Men de tal, der bliver brugt som en fattigdomsgrænse, dem vil jeg i dag tillade mig at sætte spørgsmålstegn ved. Og jeg vil også gerne understrege, at jeg er fuldstændig enig, når hr. Jakob Elleman siger, at det bedste værn mod fattigdom, det er, at man kommer i arbejde. 
Så håber jeg, at alle her også ved, at det ikke er helt tilfældigt, hvem der ikke kommer i arbejde. Og der kan være mange grunde til, at nogen aldrig kommer det. Og der skal vi have et ordentlig socialt sikkerhedsnet, og det er blevet udfordret i Danmark. Og vi må nok også erkende, at noget af det, der er nedarvet fra én generation til en anden i Danmark, det er jo vores stærke fornemmelse af, at vi skal bidrage, og at vi skal stå op om morgenen, og at vi skal forsørge os selv. Og der er altså noget, der tyder på, at det ikke er alle, der kommer hertil, der har samme holdning til det samfund, de nu er blevet en del af. Og det tror jeg, vi bliver nødt til – nej, jeg er sikker på, vi bliver nødt til  – at være mere præcise i vores krav. Selvfølgelig skal man forsørge sig selv, når man kommer til Danmark.
Og nu vi er ved udlændingepolitikken. Så bare lige et par pointer oven på dagen i dag. Jeg er jo tilhænger af en stram udlændingepolitik, og jeg vil gerne rose den tidligere regering og det flertal, der i dag er for udlændingepolitikken, for, at vi nogle steder fik strammet op, for det var nødvendigt. Men for nu at blive i dyreriget. Fordi man står og stamper i jorden som en tyr og påstår, at det er en lempelse af hele Danmarks udlændingepolitik, at Mint – en 13-14-årig pige, som mig bekendt taler dansk – at det skulle være en lempelse på lige fod med, hvis man lavede helt nye familiesammenføringsregler, eller opsagde de aftaler, vi har på asylområdet. Det mener jeg faktisk ikke er seriøst. Også her bliver vi nødt til at diskutere tingene, som de er. Og der har ikke været styr på udlændingepolitikken i Danmark. Der er kommet for mange hertil. Og det trækker alvorlige spor og konsekvenser i det her land. Men det er jo ikke Mint. Og jeg tror godt på, at hvis vi har modet til det, og hvis vi tør det, så kan vi i det her folketing godt finde balancen mellem at være benhårde, når det handler om tilstrømningen til Danmark, familiesammenføringsregler, statsborgerskab, bandeproblemstillinger, bekæmpelse af terror samtidig med, at vi fx giver Mint muligheden for at komme tilbage, eller aflyser Lindholm, ikke fordi vi ikke skal finde et nyt sted at placere dem, der er på tålt ophold. De skal forlade Danmark, og det kan kun gå for langsomt, men uden at bruge så mange millioner af kroner på et ø-projekt, som jeg ikke tror vil give den effekt, som vi har behov for. 
Og der må jeg bare sige, jeg synes, at det på mange måder er de nye i klassen, der har imponeret i dag. Fru Pernille Vermund har også haft sin debut på talerstolen, og jeg tror, vi har godt af her i Folketinget, at der kommer nye partier til, der rusker op i os, for det er rigtigt, at på udlændingepolitikken, der har vi lapper, og nu kommer der et parti, der beder os om at starte forfra, fx med et helt nyt asylsystem, og det vil jeg gerne kvittere for. Vi har behov for at tænke nyt, og det kræver, at vi sænker paraderne over for hinanden, for ellers finder vi ikke løsningerne. 
Og det fører mig frem til det næste. Helt nye i klassen er I ikke. Men jeg vil gerne fra talerstolen erkende, at når Folketinget i dag har rykket sig så langt på klimadagsordenen, så spiller Alternativet også en rolle i det. Og det er jeg ikke helt sikker på, vi ville erkende i starten. Det mere end antydede Alternativets ordfører også, men jeg tør godt – åbent og ærligt – sige, at både Alternativet, men da også de hundredevis, ja tusindvis af børn og unge, der fredag efter fredag, i alle mulige sammenhænge, bad os om at få klimaet helt op på dagsordenen, har da været med til at sikre, at valget i juni måned blev et klimavalg. Det afgørende er jo så, om vi også gør noget ved det nu. 
EU rykker på en anden måde, end vi har set tidligere. Erhvervslivet rykker. Pensionskasserne er villige til at investere. Og ja, Folketinget gør det også. I dag er vi så gået et skridt længere, fordi Venstre har tilsluttet sig 70%-målsætningen. Og når vi nu taler om dén, så er det da i høj grad SF, Enhedslisten og De Radikales fortjeneste, at den nuværende regering landede på 70%. Vi skulle også skubbes. Og I holdt fast, og det er jeg glad for, og det er jeg faktisk ikke i tvivl om, at hele Danmark kan være glad for. Det kommer erhvervsliv og transporten til at være glad for. Det kommer vores vækst til at være glad for. Vigtigst af alt, så kommer vores natur, miljø og klima til at være glade fordet. 
Og måske skal vi faktisk blive bedre til det, jeg er i gang med lige nu: at anerkende at politiske modstandere – hvad enten de er tæt på eller langt fra – kan gøre ens egen politik bedre. Og hvis vi skal finde de løsninger, der er rigtig interessante, altså rigtig interessante – en ny offentlig sektor, løs klimakrisen, få fundet balancerne på ydelserne – så finder vi dem jo ikke ved, at vi står og stiller hinanden korte spørgsmål: “Betyder det så, statsminister, at man vil afskaffe det frie valg?” Det var jo ikke det, jeg sagde. Jeg sagde: Vi bliver nødt til at erkende, at det frie valg giver nogle udfordringer, ligesom velfærdsrettighedstankegangen giver nogle udfordringer for de SOSU'er, der står derude i dag, og som én sagde til mig: Nu kan jeg snart lægge hovedet, inden jeg går på arbejde, for I har alligevel bestemt på en køreplan, hvad jeg skal, og hvad jeg ikke skal. Så hvis vi skal det her, så er vi nødt til at anerkende, at vi kommer med noget hver især, som kan være med til at skubbe vores fælles dagsorden videre. 
Og det fører mig tilbage til det dystre, fordi vi overkommer ikke problemerne på klimaområdet, vi løser ikke klimakrisen ved at være pessimister eller dystre. Jeg tror kun, vi gør det på den gode, gammeldags, danske måde ved at trække i arbejdstøjet og arbejde sammen. 
Vores befolkning og vores erhvervsliv har været foran os politikere i en periode. Nu er vi ved at komme på omgangshøjde med dem. Det er jeg glad for, og jeg anerkender fuldstændig, hvor stor og svær opgaven er. Det har debatten i dag også vist, for der er nogle balancer. Vi har sat et ambitiøst mål, men det skal jo ikke være på bekostning af ligheden og vores samfundsmodel. Men det skal jo heller ikke, og det siger jeg ikke mindst henvendt til De Konservative, som også har været inde i klimakampen længe. Det skal jo heller ikke være på bekostning af gode danske virksomheder. Vores konkurrenceevne og vores mulighed for at eksportere, det er det, der gør det svært. 
Klimaforandringer mærkes også i Nordatlanten, og jeg vil gerne sige tak for debatten, også til alle nordatlantiske medlemmer. Jeg havde øjeblikke, da I var på talerstolen, hvor tiden gik i stå, og hvor I bibragte en hel særlig stemning til vores debat. Og børnene og Grønland. Jeg kan ikke finde ord for det. Jeg er glad for tilkendegivelsen af, at det samarbejde, vi har påbegyndt, er godt. Hvis man spørger mig om lidt i debatten, om jeg tror, det er nok, en bevilling på en 5-6 millioner, et nyt arbejde, der sættes i gang, så tror jeg, jeg kommer til at svare nej. Og derfor betragter jeg det som en start. Og det gjorde et stort indtryk på mig, da jeg var i Grønland for kort tid siden. Jeg sidder og har et møde med de grønlandske ministre om alt muligt; råstoffer, infrastruktur, Trump, udenrigspolitik. Og så er der pludselig en, der siger: Det er jo noget mærkeligt noget, når der er en naturkatastrofe i Grønland, så rykker man ind med kæmpe beredskab, og vi får løst problemerne, og alle er på dupperne. Når børn bliver voldtaget, misrøgtet, omsorgssvigtet, så snakker vi. Og jeg er glad for den alvor, der sænkede sig. Jeg er glad for, at vi taler så åbent om det nu. Det har vi ikke gjort altid i relationen mellem Danmark og Grønland. Jeg oplever en vilje i det grønlandske samfund – hos rigtig mange – til at få gjort det her, og jeg håber på, at et samlet folketing – det føler jeg mig faktisk sikker på, at vi kan – vil gøre alt, hvad vi overhovedet kan for at få løst de her problemer. Alt, hvad vi overhovedet kan. Nu har vi fået det sat i gang. Jeg betragter det kun som en start og vil være lydhør over for alle de idéer, der måtte komme. 
Så blev der jo også en lidt ophedet diskussion, må man sige, omkring kolonitiden. Undskyldninger. Hvad er rigtigt at gøre, og hvad er ikke rigtigt at gøre. Jeg er ikke i tvivl om, at en undskyldning kan være rigtig. Man skal mene den. Og man skal ville det. Ellers så mister den sin troværdighed, og mister den sin troværdighed, så bliver den ligegyldig. For eksperimentbørnene, som blev sendt til Danmark, er det min klare overbevisning, at en officiel dansk undskyldning er det rigtige at gøre. Der er en grønlandsk anmodning om, at den historiske udredning skal færdiggøres. Det synes jeg er korrekt. Men da jeg nu blev spurgt, eller jeg blev ikke spurgt, det blev antydet i debatten, at den undskyldning aldrig ville falde, så vil jeg da gerne sige allerede nu, at jeg mener, den bør falde. Og jeg tror, det kan være et rigtigt skridt i vores vigtige, vigtige, vigtige relation, at man forholder sig ligeså meget til det, der ligger bag os, som til alt det fantastiske potentiale, der ligger foran os. Det gælder relationen Danmark-Grønland, det gælder relationen Danmark-Færøerne. Vi har et stærkt rigsfællesskab. Vi kan også mærke, at verden derude interesserer sig stadig mere for os. Jeg håber, vi går samlet ind i den fremtid, vi har, ligeværdigt og ordentligt. Jeg er glad for hr. Edmund Joensens ord om klima, samarbejde, om havet og om klimaforandringerne, og det vil vi selvfølgelig rigtig gerne. Jeg ville ønske, jeg kunne sige noget lige så smukt og sofistikeret på baggrund af hr. Skaales kommentar, men jeg kan ikke gå ind i troldeterminologien på helt samme stærke måde, men jeg tror, vi sådan set alle sammen forstod, hvad det var, der blev sagt. Og lad det være min afslutning. For det er jo rigtigt, at i verden omkring os, der bliver tingene mere og mere yderlige. Der bliver mere splittelse. Og ting, vi troede, vi havde lagt bag os, vinder frem. Vi er et af de parlamenter i verden, der adskiller sig fra nogle af de tendenser, vi ser. Og dagen i dag har vist, at der er uenigheder, ja, men der er mere, der samler os, end der skiller os. Og vi bærer det mest værdifulde i vores hænder, nemlig Danmark. Så lad os passe på det sammen. 







Tale






Velkommen her til pressemøde i Statministeriet. 
Smittetrykket i Danmark er for højt. Den stigning, vi har set igennem den seneste tid, er bekymrende. De sidste syv dage har vi i alt 12.041 nye smittede i Danmark. Region Hovedstaden er særligt hårdt ramt. Her er situationen nu så alvorlig, at myndighederne har hævet risikoen til niveau fire ud af fem i varslingssystemet. 
Vi vil på pressemødet her i dag komme med tre meldinger: 
For det første vil vi fortælle, hvad der vil gælde, og hvad myndighederne vil opfordre til i forhold til jul og nytår. 
For det andet vil vi forlænge de landsdækkende restriktioner, der allerede er kendt. 
Og for det tredje vil fri fra på onsdag indføre nye restriktioner og delvise nedlukninger regionalt og lokalt i 38 af landets kommuner.
Men jeg vil gerne have lov til at begynde med at sige: Jeg ved godt, at dagens meldinger vil være nedslående for mange. Vinteren er kun lige startet. Vi har nogle kolde og hårde måneder foran os. Og nu bliver det med endnu flere begrænsninger. Men der er også et andet perspektiv på det, vi står overfor. Nemlig, at det i virkeligheden er ret utroligt, at det ikke har været nødvendigt at gøre det, vi gør i dag, før; at vi er kommet så langt i efteråret og i vinteren, som vi er. 
Alt det er kun lykkedes på grund af en fantastisk, fælles, stor indsats og i virkeligheden på trods af omstændighederne. 
For det, vi kæmper imod, er virus. Det er biologi. Det er en global pandemi, og i takt med at det bliver koldere, så rykker vi indenfor, og så får virus bare bedre betingelser. Men på en eller anden måde kæmper vi jo faktisk også lidt imod vores egen natur. Behovet for at mødes med andre mennesker, være sociale og omgås hinanden. Vi kæmper nok i virkeligheden også nu med lysten til at give slip og give op. Alligevel, så er vi lykkedes, så godt som vi er i Danmark. Den måde vi som land og som folk har valgt at håndtere coronakrisen på, det er en succeshistorie.
I foråret, der bankede vi smitten ned hurtigt og effektivt. Hen over sommeren blev der sat ind lokalt. Først oppe i Hjørring, Ringsted og Aarhus. I efteråret indførte vi nogle nye, landsdækkende restriktioner og stabiliserede smitteudviklingen. Senest har der været en imponerende indsats i Nordjylland, og kombinationen af det med at teste, opspore og isolere vores adfærd hver især og de tidlige restriktioner, ja, det har faktisk virket hver eneste gang, vi har gjort det her i Danmark. 
Det har også betydet, at vi herhjemme har kunnet opretholde en mere normal hverdag end det, man har kunnet opleve i mange andre lande. Mange steder i Europa er virkeligheden udgangsforbud, det er omfattende nedlukninger, og nogle steder har man fået at vide, at det at se én person ud over ens familie, det er at se én person for meget. 
Herhjemme er både vores folkesundhed og vores økonomi kommet bedre igennem 2020, end vi faktisk havde turdet håbe på. Men nu er vi et rigtigt alvorligt sted i epidemien. Det vil sundhedsmyndighederne uddybe om lidt. Jeg vil nøjes med at sige det kort: Smitten, den er for høj, og situationen er for bekymrende. Derfor skal vi sætte ind, sådan at vi får kontrol med smitten og dermed med epidemien. Og det skal vi ikke mindst, fordi at der nu er meget kort tid tilbage til jul. 
Julen er en højtid, der har kæmpestor betydning for stort set alle os danskere. Jeg ved godt, julen også kan være stress og jag, og den kan være hård, hvis man i forvejen kæmper med ensomhed eller har det svært. Men først og fremmest er julen jo et budskab om kærlighed; om at vi passer på hinanden, og det budskab er i år endnu vigtigere, end det plejer at være. Derfor har vi selvfølgelig også et meget stort ønske om, at vi alle sammen kan få lov til at holde en jul med dem, vi holder af. Det har vi brug for, og det til trods for, at det bliver en jul, der for mange af os bliver anderledes, end den plejer at være. Hvis smitten er for høj, når vi går ind i juleferien, så risikerer vi at miste kontrollen over smitten, og vi risikerer også, at epidemien løber løbsk, når vi kommer ind i januar og februar. Det må ikke ske. Derfor har vi valgt at forlænge de restriktioner, der ellers ville udløbe i de kommende uger. Det betyder blandt andet, at forsamlingsforbuddet på ti personer fastholdes, og det er myndighedernes klare anbefaling, at man også privat højst bør samle ti personer. Samtidig er det afgørende, hvor mange mennesker vi hver især ses med. Det betyder noget, hvor mange forskellige mennesker vi ser, og generelt gælder rådet jo, at jo færre mennesker vi ser, jo bedre kan vi også bryde smittekæderne. Når det gælder selve juleaften, så er det Sundhedsstyrelsens anbefaling, at vi kan se den allernærmeste familie, også selvom vi måske ikke har været sammen med dem for nylig, men altså stadig med en opfordring til, at vi ikke holder jul med flere end højst ti personer.
For jer, der skal holde juleaften på et plejehjem eller et socialt tilbud, så vil der gælde nogle særlige retningslinjer, så I også får mulighed for at holde en god jul. Det samme gælder julearrangementer for hjemløse eller socialt udsatte. Sundhedsstyrelsen vil om lidt sige noget mere om julen, og sundhedsministeren vil sige noget om nytår. 
Vi kan snart lægge 2020 bag os. Vaccinen, den er på vej, lyset er tændt. Forhåbentlig bliver det i 2021, hvor vi kan tage afsked med de begrænsninger, som coronaen har medført, så vi omsider kan vende tilbage til en mere normal hverdag igen. Men inden vi når så langt, så står vi over for nogle hårde måneder. Vi har den her gang årstiden imod os, og myndighedernes vurdering er desværre, at januar og februar kan blive nogle meget svære måneder i den her globale pandemi. Derfor vil de nationale restriktioner allerede nu blive forlænget til og med 28. februar 2021. Det gælder blandt andet forsamlingsforbuddet, opfordringen til at arbejde hjemme, krav om brug af mundbind eller visir og restriktioner i forhold til restauranter, detailhandel med videre. Det er de restriktioner, vi allerede kender og har levet med i efterhånden et stykke tid. 
De her restriktioner er desværre ikke tilstrækkelige i de dele af landet, hvor smitten nu stiger, og hvor den stiger for hurtigt. Det gælder København og alle kommuner i Region Hovedstaden med undtagelse af Bornholm. Det gælder Aarhus, og det gælder Odense. Og det gælder kommunerne på Sjælland: Greve, Solrød, Køge, Roskilde, Lejre, Slagelse, Faxe og Vordingborg. Det er i alt 38 kommuner, hvor smitten er så høj, at vi bliver nødt til at sætte ind med yderligere. Her vil vi fra onsdag d. 9. december, altså om to dage, indføre en delvis nedlukning, der gælder frem til og med 3. januar. 
I de 38 kommuner gælder nu, at skoleelever fra 5. klasse og opefter, og det vil også sige elever og kursister på ungdomsuddannelser, på voksenuddannelser samt videregående uddannelser, I bliver sendt hjem og skal herfra undervises digitalt. Børnene i vuggestuer og daginstitutioner, elever fra 0.- 4. klasse og sårbare børn og unge kan fortsætte pasning eller skolegang. Restauranter, caféer og andre serveringssteder skal holdes lukket, der må dog stadig godt sælges takeaway. Indedørs idræts-, forenings- og fritidssfaciliteter skal holdes lukket. Det gælder fx idrætshaller, svømmehaller, trænings- og fitnesscentre og spillehaller. Den professionelle idræt er undtaget. Kulturinstitutioner, teatre, spillesteder, museer, biografer og biblioteker skal holde indendørsarealer lukkede. Offentlige arbejdsgivere opfordres til at hjemsende alle medarbejdere, der ikke varetager kritiske funktioner, og private arbejdsgivere opfordres kraftigt til at sikre, at medarbejdere, der har mulighed for at varetage deres arbejde uden fysisk fremmøde på arbejdspladsen, gør det i den kommende tid. 
På coronasmitte.dk vil der være et fuldt overblik over alle restriktionerne, både dem, der gælder lokalt, regionalt, og dem, der gælder på landsplan. Og de berørte erhverv vil selvfølgelig blive omfattet af hjælpepakker, som Folketingets partier og arbejdsmarkedets parter har arbejdet med allerede. 
Jeg og vi ved godt, at de her nye restriktioner kommer til at trække veksler på Danmark igen. Det er igen med kort varsel, og det betyder, at alle jer, der skal få det til at fungere, igen har kort tid til, ja, at få det til at fungere. Og rigtig mange mennesker vil blive ramt af det her. I må bare ikke være i tvivl om, at det nytter. Det har nordjyderne lige vist os. På bare få uger, der fik Nordjyderne banket smittetallet ned. Da smitten var højest i slutningen af oktober var der 340 smittede på en uge i de syv kommuner, der var berørt. I den seneste uge var tallet faldet til 60 personer. Og jeg vil igen, på endnu et pressemøde som i dag, bede hver eneste af jer om at gøre en særlig indsats i den kommende tid. Det gælder ikke mindst alle jer, alle os, der bor i de 38 kommuner, der nu bliver mødt med ekstra restriktioner og nedlukninger. Til hver enkelt af jer vil jeg gerne sige: ved igen at give jeres bidrag. Ved at blive hjemme i stedet for at gå ud, så er du med nu til at bryde smittekæderne. Du er med til at sikre, at flere danskere kan se ind i at holde en god jul, hvor man ikke bliver smittet med corona. I sidste ende, så er du med til at redde liv i vores land. Så simpelt er det.
Kære Danmark: Vi klarede foråret, vi klarede sommeren, vi klarede også efteråret. Og jeg er sikker på, at vi også kommer til at klare vinteren. 







Tale






Velkommen til pressemøde.
Vi følger hver dag og hver uge nøje udviklingen, når det kommer til corona i Danmark.
I dag er 533 indlagt. Af dem 137 på intensiv. Bag hvert et tal er der et menneske og dets pårørende. Og det gør dybt indtryk på mig. Det gør dybt indtryk på os alle sammen. Og størst indtryk gør naturligvis tallene for, hvor mange der er afgået ved døden på grund af corona. Vi har nu 77 dødsfald i Danmark. Hvert mistet liv er en tragedie. Tallene for indlagte og døde bliver ved med at stige. Det forventede vi. Situationen er alvorlig. Det vidste vi, at den ville blive.
Men vi kan også se tegn på, at vi er lykkedes med at forsinke udbredelsen af corona i Danmark. Smitten spreder sig langsommere end frygtet. Og det giver – på en dybt alvorlig baggrund – anledning til en forsigtig optimisme.
Danmark står sammen lige nu ved at holde afstand til hinanden. Kun på den måde kan vi bryde smittekæden. Det er den danske strategi. Og alle Folketingets partier står bag. Vi udfører den i fællesskab. Og hver enkelt menneskes adfærd har betydning for, om vi lykkes. Vi kan nu begynde at se effekten. Det nytter. Det virker. Alt det, vi gør ved fælles kraft.
Første positive tegn var langt færre tilfælde af influenza. Fra den dag, hvor vi lukkede store dele af Danmark ned, har vi næsten udryddet den almindelig influenza. Vi smitter ganske enkelt hinanden mindre.
Det næste positive tegn er tallene for coronas udvikling i Danmark. Gennem den seneste uge er antallet af indlæggelser steget lidt langsommere end ugen før. Og uden den eksplosion i tallene, som vi har set i andre lande. Og indtil videre kan det danske sundhedsvæsen følge med. Det er et godt tegn.
Regeringen har hele tiden haft tre mål for øje:
For det første skal vi redde menneskeliv. Hvis færre bliver smittet, vil færre dø. Og vi skal passe på vores ældre og mest sårbare. Det er hidtil lykkedes at bremse væksten i smittede.
For det andet at forhindre vores sundhedsvæsen i at bryde sammen. Hvis det sker, vil det gå ud over os alle sammen. Vi har indtil videre undgået, at alt for mange bliver smittet på én gang. Der er tegn på, at kurven flader ud. Og dermed håb om, at Danmark kan holde sig på den grønne kurve, ikke den røde kurve, det er den figur, som sundhedsministeren har vist på flere pressemøder.
For det tredje at sørge for, at vores økonomi og vores unikke samfundsmodel kommer igennem krisen. Så Danmark også på den anden side af corona vil være et både rigt og trygt samfund.
Tre hjælpepakker er det blevet til til lønmodtagere og virksomheder. I alt mere end 285 milliarder kroner. Så sent som i dag er arbejdsmarkedets parter og regeringen blevet enige om at styrke den midlertidige lønkompensation. Vi holder i fællesskab hånden under danske arbejdspladser.
Vi har med andre ord handlet konsekvent, både når det kommer til sundhed og økonomi. Vi har også reageret hurtigt for at komme foran smitten og før sygdommen. Og det har vi gjort med åbne øjne i et ukendt terræn. Vi lukkede store dele af Danmark ned. Alternativet er skræmmende. Vi har handlet i fællesskab. I tide. Og meget tyder på, at det nytter.
Og dermed er tiden også kommet til, at vi – forsigtigt – kan begynde at se lidt længere frem. Det vil jeg appellere til, at vi også gør i fællesskab. Og det er det, jeg vil gøre her på dagens pressemøde.
Jeg er dybt, dybt imponeret over, at langt de fleste i Danmark har taget det her med åben pande. Hvordan I alle sammen får tingene til at fungere. På arbejdspladserne. Ude på skolerne. I det frivillige Danmark. I familierne. Vores fælles indsats er helt, helt afgørende. Og derfor tør jeg næsten ikke sige det, som jeg har tænkt mig at sige i dag. Men nu siger jeg det: Hvis vi danskere de næste to uger. Hen over påsken. Fortsætter med at stå sammen ved at holde afstand. Og hvis tallene fortsat er stabile og fornuftige i de næste to uger. Så vil regeringen begynde på en gradvis, stille og kontrolleret åbning af vores samfund igen på den anden side af påsken.
Når jeg var nervøs for at sige det her, så er det jo fordi, at det værste, der kan ske efter det her pressemøde, det er, at hvis du eller andre tænker: Det lysner. Vi kan begynde at slække på kravene til os selv og hinanden. Nej, det kan vi ikke. Vi skal gøre det modsatte. I skal holde i, I skal holde ved, og I skal holde ud, for så kan vi faktisk se lyset forude. Det er vores eneste mulighed for at komme godt gennem det, man kan kalde første halvleg.
Jeg vil også være ærlig over for jer alle sammen og allerede nu sige, at hvis vi ikke lykkes i løbet af de næste to uger. Hvis tallene begynder at stige voldsomt. Hvis vi kan se, at danskerne begynder at samles indenfor eller udenfor. Lader være med at holde afstand. Så kan vi ikke åbne Danmark stille og roligt op igen efter påske. Så kan vi faktisk komme til at stå i den modsatte situation. At vi får behov for at stramme kravene til hinanden endnu mere.
Vi er – i bogstaveligste forstand – dybt afhængige af hinanden. Dig og mig. Hver eneste af os er med al vores opførsel og adfærd med til at afgøre om, hvornår og hvordan vi igen kan åbne Danmark op. Med andre ord: Der er rigtig meget, der hviler på danskernes skuldre. Og jeg vil sige det, som det er: anden halvleg, den bliver også rigtig, rigtig svær.
Virussen vil være blandt os længe endnu. Flere vil blive smittet. Flere vil blive indlagt. Flere vil desværre også dø. Corona-udbruddet har ikke toppet endnu. Og sundhedspersonalet kan se frem til endnu hårdere arbejde. Med andre ord, så kigger vi ind i det, der kan blive en meget mærkelig tid.
På den ene side vil vi opleve, at stadig flere danskere bliver syge. Og på den anden side – hvis vi altså hver især gør det, vi skal – så kan vi samtidig se ind i en gradvis, nænsom oplukning af Danmark. 
Nogen vil helt sikkert spørge: Kan man virkelig gøre begge ting på samme tid? Det kan man godt, men det kræver, at vi har situationen – altså sygdommen – under kontrol.
Og det at åbne Danmark op igen gradvist, det bliver mindst lige så svært som beslutningen om at lukke Danmark ned. Jeg tror faktisk, at det bliver sværere for os alle sammen. Og vi kan selvfølgelig ikke i dag lægge en detaljeret plan frem. Men jeg vil gerne dele vores overvejelser med jer.
Når vi skal åbne vores samfund op igen, så skal vi gøre det gradvist, og vi skal gøre det forskudt. Det kan for eksempel være, at vi skal arbejde, uddanne os og gå i skole på forskellige tidspunkter af dagen. Vi skal fordele os ud over døgnets timer. Vi skal forhindre myldretid i den kollektive trafik. Og når vi går på arbejde, bliver det nødt til at være på en anden måde, end vi er vant til.  
Regeringen har aftalt sammen med fagbevægelsen og erhvervsorganisationerne, at vi nu etablerer partnerskaber på forskellige sektorer. Her skal virksomheder, lønmodtagere og myndigheder sammen lave retningslinjer for, hvordan vi kan gå på arbejde uden at smitte hinanden. Uden at være for mange samlet på samme tid. Det er det her, der bliver retningen.
Vi skal herfra hele tiden følge udviklingen i tallene. Vi lytter til eksperternes prognoser. Og vi kommer til at justere indsatsen skridt for skridt. Ansvarligt. Og med omtanke. Så vi hverken går for hurtigt frem eller holder samfundet lukket for lang tid.
I andre lande har vi set tilbageslag. Og behov for, at man så genindfører nogle tiltag, som vi egentlig helst er foruden. Og vi skal selvfølgelig i Danmark lære af de andres erfaringer.
Vi skal også huske, at vi hænger sammen med resten af verden. Og det er jo derfor, coronavirus har spredt sig så hurtigt. Og derfor kan vi selvfølgelig ikke åbne grænserne nu. Vi skal ikke hente ny smitte ind udefra.
I de kommende dage vil jeg snakke med formændene for partierne i Folketinget. Og jeg håber, at vi sidst på ugen kan fremlægge en plan for det, vi kan kalde første fase af genåbningen af det danske samfund.
Det er vigtigt for mig her i dag at sende et signal til virksomhederne: Hold på jeres medarbejdere. Hvis udviklingen fortsætter som nu – altså den positive udvikling – så kan vi snart begynde at gå ind i den første forsigtige fase.
De seneste to uger har 40.000 meldt sig ledige med alt, hvad det indebærer for den enkelte og for familierne. Regninger, der ikke kan betales, og bekymringer for, om der er et job at få.
Regeringen vil i den kommende tid diskutere med Folketingets partier, hvordan vi kan stimulere økonomien klogest, så vi igen kan få gang i beskæftigelsen. Vi vil også indgå en aftale om medier og kultur, som er trængt økonomisk. I en tid, hvor jeg er sikker på, at mange mennesker oplever, at man netop har brug for kunsten for både at få håb, men også den nødvendige refleksion.
Vi skal åbne samfundet dér, hvor der er mest brug for, at vi åbner op. Og der, hvor det er mest ansvarligt af hensyn til smittefaren.
Og derfor har jeg også i dag en besked til en særlig gruppe. Det er ikke jer, der råber højest. Og I gør sjældent et stort nummer ud af jer selv. Men jeg ved, at mange af jer har det hårdt i den her tid. Det er en særlig besked til vores ældre og til de mest sårbare grupper. I må desværre fortsat forvente at skulle indrette jer efter smitterisikoen i noget tid endnu.
Vi beder i virkeligheden de svageste om at være de stærkeste i den her tid, og det er et barskt budskab.
Jeg ved godt, at der er mange med psykisk sårbarhed, der har det ekstra svært i den her tid. Det er vanskeligt at lide af angst i en tid med corona. Det er tungt at være ensom med de få kontakter, man har, når man nu skal holde afstand. Men I må stole på, at vi først så småt sætter gang i dele af samfundet, og når sygdommen klinger yderligere af, så bliver det også muligt med flere besøg. Indtil da, så skal vi passe bedst muligt på jer, der har mest brug for omsorg og hjælp og pleje. I har krav på at blive hørt, også selvom I ikke råber op. Og I er ikke alene.
Tak til alle dem, der hører og hjælper jer: fra kommuner, frivillige, naboer, familie og andre. Dem, der ringer en ekstra gang til bedsteforældre og oldeforældre eller sætter en blomst uden for naboens dør.
Når sundhedsmyndighederne går i gang med at teste flere mennesker, så vil det også hjælpe de mest sårbare. Hvis vi for eksempel ved, at både den pårørende og den ældre begge to er raske, så kan man jo godt besøge hinanden. Flere test er i det hele taget en forudsætning for, at vi igen kan åbne Danmark. Jeg er glad for, at myndighederne har meldt ud, at man vil teste langt flere på sygehusene. Men test i sundhedsvæsenet kræver mange ressourcer, også personale. Derfor vil vi også forfølge et andet testspor. Vi vil gennemføre en bredt funderet test uden for sundhedsvæsenet med hjælp både fra civilsamfund og virksomheder. Det vil gøre det muligt at teste mange flere end i dag. Både for, om man er smittet, men også for, om man har haft corona. Det skal ske i et bredt samarbejde. Mange har meldt sig til at hjælpe os med den opgave. Store virksomheder, små virksomheder. Til jer er der kun én ting at sige: tusind tak!
Det gør mig utrolig stolt at leve i et land, hvor erhvervslivet som noget af det mest naturlige udviser et kæmpe samfundssind. Danske virksomheder, I løfter jeres ansvar og mere til. I er – sammen med jeres medarbejdere – med til at løfte Danmark gennem en historisk krise. Det er helt unikt.
For vi er et samfund, der bygger på fællesskab, solidaritet, tillid. Og det er også mit udgangspunkt, når jeg får spørgsmålet: Kan vi få regnestykket at se? Det er der nogen, der spørger om. Vi redder så og så mange liv, det koster så og så meget. Er det nu pengene værd, bliver der spurgt.
Jeg er smerteligt bevidst om de omkostninger, som mange mennesker bærer lige nu. Arbejdsløshed. Usikkerhed. Alligevel er mit svar: Det regnestykke, nogle efterspørger, det er alt for simpelt. Den situation, vi står i, er langt mere kompliceret end at sætte pris på et enkelt menneskeliv. Og den strategi, vi følger, er selvfølgelig også et politisk valg. Det står jeg ved. Jeg er også sikker på, at hvis vi havde truffet et andet valg og dermed en anden strategi, så var der nok også kommet nogle spørgsmål.
Det vigtigste, det er, at der dør færrest muligt af corona. At vores sundhedsvæsen ikke braser sammen. Men der er også det bredere mål, at vi som samfund ikke kan holde til, at de institutioner, vi ellers stoler på, bryder sammen. Så rammer det alle. Det rammer dem, der har behov for behandling i sundhedsvæsnet. Og det får vi alle sammen på et tidspunkt i vores liv.
Og endnu bredere, så skal vi skærme den tillid, vi har til hinanden, og som danskerne også har til samfundsmodellen. Eller sagt på en anden måde: Vi har behov for, at vi kan kende Danmark, når vi er ovre på den anden side af corona. 
I andre lande, der ser vi nu, hvordan militæret henter ligposer i lastbiler. Hvordan skøjtehaller omdannes til lighuse. Ja, vi har endda hørt eksempler på, at mennesker ligger døde i deres senge og først bliver fundet noget tid efter. Alt det her, det sker her i Europa. Men der skal Danmark ikke hen.
Vi skal have sygdommen under kontrol af hensyn til Danmark, vores virksomheder og arbejdspladser. Og det skal vi gøre i en verden, som er helt forandret. Det kan godt være, at flyene kunne lette fra København, men hvor skal de lande? Og vi kan ikke sælge de danske varer, hvis ikke der er nogen ude i verden, der vil købe dem.
Ifølge Den Internationale Valutafond, så er verden nu i en økonomisk tilbagegang af mindst samme dybde som finanskrisen i 2008 og '9. Derfor kan vi heller ikke beregne, hvad nedlukningen af samfundet koster os isoleret her i Danmark.
Vi kan heller ikke læse det i en lærebog – hverken sundhedsfaglig eller økonomisk – hvad det er, der er det rigtige at gøre. Vi kan med andre ord endnu ikke sætte to streger under.
Men når krisen er slut, så kan vi se, hvad der gik godt, og hvad der gik dårligt i de forskellige lande. Det skal vi selvfølgelig evaluere på. Men vi kan ikke vente på det.
Vi har ikke på noget tidspunkt siden Anden Verdenskrig truffet så store beslutninger på så kort tid i Danmark. Selvfølgelig skal de hvile på evidens og på et fagligt grundlag. I den udstrækning, det findes. Men vi kæmper mod en ny sygdom. Og der er én ting, der er helt evident: Og det er, at den danske måde at gøre tingene på, det virker. 
I Danmark har vi valgt vores vej. Vi finder fælles løsninger på fælles problemer. Det har vi en stolt og lang tradition for at gøre. Og lige nu kæmper vi for den generation, der lagde de første sten til vores velfærdssamfund, og som nu står i forreste række, når sygdommen desværre kræver sine ofre. Vi kæmper for hele samfundskontrakten. For det Danmark, vi er, og for det Danmark, vi vil være. Vi ved alle sammen nu, at vi står i en historisk tid, på ubetrådt land.
Det sætter tanker i gang hos os alle sammen. Jeg hører folk, der savner arbejdsdagen. Jeg hører også dem, der får øjnene op for det nære derhjemme. Først og fremmest så hører jeg – og jeg synes, det står lysende klart – at vi mennesker ved, at vi er dybt afhængige af hinanden. Vi er et fællesskab. Både når det kommer til bekymringerne og til håbet. Og dermed deler vi også den kraft, der ikke kan sættes på formel. Men som har vist sig uvurderlig: nemlig vores samfundssind.
Vi ved, at vi har brug for hinanden. Og jeg er ikke i tvivl om, at vi ved fælles kraft er ude på den anden side. Og når vi er ude på den anden side, så står vi endnu stærkere som fællesskab. 
Pas godt på jer selv og hinanden i de kommende uger. De bliver helt afgørende for, om vi lykkes. 







Tale






Kære Alice.
Kære Karen, Helene, Claus og Jakob.
Mine tanker er med jer i dag. I har mistet en højtelsket mand, far og bedstefar.
Kære alle her i salen.
Vi har i dag taget afsked med en politiker – en statsmand og et menneske – ud over det sædvanlige.
Og det er med ydmyghed, at jeg i dag på danskernes vegne vil forsøge at sætte ord på hans betydning.
Uffe Ellemann-Jensen blev den længst siddende udenrigsminister siden Anden Verdenskrig.
Han var faderen til Danmarks aktive udenrigspolitik.
Og en af de centrale skikkelser i skabelsen af det Europa, vi har i dag.
<chunk>Uffe Ellemann-Jensen var en blændende dygtig politiker.
En skarp debattør.
Et karismatisk menneske.
Elsket af mange for sin kompromisløshed. Sit format. Sin humor.
Frygtet af andre for sit temperament.
Uffe Ellemann-Jensen delte vandene. Han leflede aldrig for nogen. Alligevel blev han folkeeje.
Alle kendte Uffe. Den nasale gnækken under overskægget. De kække bemærkninger. EU-sokkerne.
Og de berømte ord om fodboldkampen for præcis tredive år siden. Som er blevet gentaget mange gange den seneste tid.
Det ramte rent i danskernes selvforståelse. Måske både dengang og i dag.
<chunk>I løbet af sit 80 år lange liv nåede Uffe Ellemann-Jensen mere end de fleste.
Som ung gjorde han tjeneste i forsvaret under en af de mest anspændte perioder af den kolde krig.
Siden blev han økonom og journalist ved TV Avisen. Hvor han mødte Alice. Som han igen og igen fremhævede som det vigtigste i sit liv.
”Hvem kan være ensom, når man er gift med sit livs store kærlighed,” som han udtrykte det.
Selv kaldte Uffe Ellemann-Jensen det for et tilfælde, at han endte i politik. Men ingen kan tvivle på, at han havnede på rette hylde.
Han var udenrigsminister fra 1982 til 1993. 11 år, der fik definerende betydning for vores verden.
Og i endnu flere år var han formand for Venstre.
<chunk>Uffe Ellemann-Jensen var politiker af den gamle skole. En imponerende ambassadør for Danmark.
Han var idealist. Kæmpede indædt for det, han troede på.
Demokratiet. Friheden. Frisindet. Det internationale samarbejde.
Han stod fast, når andre vaklede.
Det bød ham inderligt imod, da han i 80’erne måtte føre en anden udenrigspolitik end den, han selv forfægtede.
Aldrig lagde han skjul på sin misfornøjelse. Og næserne, som Folketinget tildelte ham, modtog han med løftet pande.
Det var ”hæders-næser,” som han selv sagde.
Han veg ikke tilbage for konfrontationer. Tværtimod dyrkede han dem. Med høj cigarføring. Og altid med glimt i øjet.
Som min forgænger Poul Nyrup Rasmussen har beskrevet det:
”Man kunne være uenig med Uffe – også så blodet drev ned ad væggene. Men man kunne ikke være sur på ham ret længe. Det kunne man altså ikke.”
<chunk>Uffe Ellemann-Jensen satte aftryk.
På Danmark. Men måske først og fremmest. På Europa.
Efter Murens fald og Østblokkens sammenbrud stod han i spidsen for det vigtige arbejde med at knytte de gamle sovjetstater til Europa.
Målrettet. Fremsynet.
Han har æren for, at Danmark – som det første land i verden – genoptog de diplomatiske forbindelser til Estland, Letland og Litauen.
Og med en telex skrev verdenshistorie.
Han har selv fortalt om den fuldmåneaften på Fredensborg Slot, hvor han – i selskab med dronningen – kunne byde de tre baltiske udenrigsministre velkommen i den frie verden.
Jerntæppet var faldet. Demokratiet havde sejret. Det kunne få selv den hårdeste hund til at fælde en tåre. Så det gjorde han.
<chunk>Det var i de år, at Uffe Ellemann-Jensen lagde grundstenen til det aktive engagement, der i dag kendetegner dansk udenrigspolitik.
At Danmark – trods vores ringe størrelse – selvfølgelig skal tage internationalt ansvar.
I NATO. Og i EU.
Efter det danske nej til Maastricht i 1992, kastede han sig stædigt ind i kampen for at fastholde Danmark i det europæiske samarbejde.
Han afskyede EU-forbeholdene.
Og stor var hans glæde, da vi 1. juni i år – med imponerende 66,9 procent ja-stemmer – afskaffede et af dem.
Stoltheden over den rolle, som du, Jakob, spillede her – den strålede ud af ham.
Uffe mindede os om, at politik, værdier og kampe betyder noget. At vejen, vi vælger, kan afgøre fremtiden.
Det spejler vi os i dag.
Og hans drøm om et stærkt, frit og forenet Europa. Den lyser klarere end i mange, mange år.
Hvis vi vel at mærke bærer den videre. For Europa. For Ukraine.
<chunk>Et liv i politik har omkostninger. Det erkendte Uffe Ellemann-Jensen selv.
Men han fortrød intet.
Helt til sin død holdt han fast i troen på fremskridtet.
Hans budskab var klart. Selv i den mørke tid, som Europa befinder sig i nu. Skal vi insistere på håbet. På udsynet. På at demokratiet og friheden vil sejre.
Den optimisme. Det er vores arv.
Selv sagde Uffe, at han gerne ville huskes som en, der gjorde en forskel.
Og den forskel, han gjorde. For Danmark. Og for Europa. Den glemmer vi ikke.
Den er allerede gået over i historien.
Uffe Ellemann-Jensen vil blive savnet. Ikke bare af sin familie. Og venner. Men også af alle os danskerne. Og af kolleger overalt i Europa.
Æret være hans minde.







Tale






Kære venner!
Tak for invitationen til at tale til jer i dag.
Om et emne af stor betydning. For os alle sammen.
Grundlæggende menneskerettigheder.
Og for at sige det meget enkelt: LGBTI+-rettigheder er menneskerettigheder.
Retten til at være den du er. Og elske den du elsker.
<chunk>Det gør mig stolt, at Danmark er i spidsen, når det drejer sig om at fremme og beskytte LGBTI+ rettigheder.
Vi var det først land i verden, der lovliggjorde registrerede partnerskaber for partnere af samme køn.
Det første land i Europa, der tillod juridisk kønsskifte – uden lægelig godkendelse.
Og det første land, der besluttede sig for at fjerne transkønnethed fra listen over psykiske sygdomme.
Vi er nået langt.
Og, alligevel, ved vi. Kampen er ikke forbi.
<chunk>Solidaritet. Ligestilling af kønnene. Ytringsfrihed. Retten til at tage del i samfundet og til at have en familie.
Dette er kærneværdier for Danmark.
Og at fremme og beskytte disse værdier er meget centralt i Danmarks internationale engagement.
I FN, i EU og i civilsamfundet.
Lige nu er friheden og menneskerettighederne under pres verden over.
Også her i Europa.
Efter mange år med fremskridt, går nogle ting nu den forkerte vej. Desværre.
Fjendtlige love. Diskrimination. Hadforbrydelser.
Vi må følge den nuværende situation nøje.
Og vi må ikke blot se passivt til.
Nu er tiden kommet – for os alle – hvor vi må stå fast på grundlæggende rettigheder og værdier.
Vi må yde modstand og bekæmpe forskelsbehandling.
<chunk>Det er derfor, Copenhagen 2021 er en så vigtig begivenhed.
Det er ikke blot en fejring.
Det er et engagement. En forpligtelse overfor hinanden, om at ord ikke er nok.
Vi er nødt til at handle. Sammen.
Og Danmark står klar til at gøre vores del.
Jeg vil gerne takke jer alle i dag. For at komme til Danmark. Og for at tilslutte jer denne konference for at diskutere det vigtige emne menneskerettigheder.
I viser vejen. Til en mere ligeberettiget og en mere inkluderende fremtid.
Tak.







Tale






I aften er vi samlet for at mindes de dræbte.
Tre uskyldige liv, som sluttede alt, alt for tidligt.
Æret være deres minde.
Vi er her også for at vise jer, der har mistet en af jeres kære. Et familiemedlem. Et barn. En ven. At I ikke er alene.
<chunk>For kort tid siden hørte vi en smuk version af Albertes (Windings, red.) ’Lyse Nætter’.
Og for bare få dage siden var der i sandhed lyse nætter over Danmark. Den milde sommerluft sitrede af glæde. Og af forventninger.
Det var søndag. Danmark havde festet i dagevis. Der havde været Tour de France på dansk jord. Med danske flag. Og Danmark malet i gult langs landevejene.
I skønne Svendborg havde over 20.000 mennesker i alle aldre dyrket idræt og moret sig i dagevis til DGI’s Landsstævne. 
Og endnu flere havde festet foran højttalerne på Orange Scene på Roskilde Festivalen.
Og lige her. Hvor vi står nu. Var tusindvis af unge om aftenen på vej til koncert med et af deres idoler. Familier var på vej ud at spise. Eller en tur i biografen.
Der var barnevogne. Latter. Smil. Snak.
Men lige dér. Ja, lige her. Indtraf tragedien, der med ét forandrede alt.
Ud af det blå åbnede en syg mand ild mod tilfældige mennesker.
Netop som vi alle lige havde taget hul på den længe ventede lyse sommer, blev den med ét taget fra os.
Tre liv blev brutalt revet bort. En mand. Og to helt unge mennesker på bare 17 år. Med livet foran sig.
Flere blev såret. Angrebet har mange ofre.
Grusomt. Uretfærdigt. Meningsløst.
<chunk>I aften sørger alle. Og vi mindes.
Sammen sender vi de varmeste tanker og den dybeste medfølelse til alle jer, der er berørt af tragedien.
Det gør vi til jer, der var til stede under angrebet. Som oplevede rædslerne.
Familier, der blev væk fra hinanden. Minutter, der blev til timer. Hvor må I have været bange.
Mange er jer har brug for hjælp. Og får brug for hjælp. For at få talt det her igennem med andre.
Derfor. Tøv ikke. Søg hjælpen. Samtalen. Omsorgen. Den er der.
Vi sender også varme tanker og medfølelse til jer, der er pårørende. Som måtte vente i uvished på livstegn.
Og mest af alt. Til jer, der har mistet jeres kære.
Ingen ord, ingen handlinger kan sone jeres tab.
Den lidelse, I gennemgår lige nu. Den er ubærlig.
Men I skal vide, at hele Danmark er med jer. Vi sørger med jer. Vi deler jeres smerte.
<chunk>Tragedien i søndags forsvinder aldrig fra os. Og vi må og skal i fællesskab kæmpe for et tryggere Danmark.
Det at sende sin teenager til koncert. Gå ud at spise. Gå i biografen. Handle i et stormagasin.
At gøre dét tillidsfuldt. Ubekymret. Uden frygt for meningsløs vold. Det er sådan, vores liv bør være. Selvom det lige nu kan synes uendeligt svært.
<chunk> I dag er vi alle fulde af sorg. Tyngede.
 Men lad os midt i sorgen minde hinanden om, at vi i søndags ikke kun oplevede meningsløs brutalitet.
 Vi oplevede også fantastisk medmenneskelighed. Uselviskhed. Sammenhold. Og omsorg.
 Vi så mennesker, der trådte til, da faren var allerstørst. Som hjalp andre medmennesker. Uden tanke på egen sikkerhed.
 Medarbejdere her i Field’s, der heltemodigt rakte hånden ud, da det virkelig gjaldt.
 Medborgere, der ydede førstehjælp til de sårede. Tilbød husly og hjalp folk hjem.
 Og vores fantastiske politi. Ambulancereddere. Medarbejdere på sygehuse.
 Hvor gjorde I dog et fantastisk stykke arbejde. Vi er stolte af jer.
 Dét er Danmark. Det bånd, der binder os sammen. Som et folk.
Og når vi står her i aften. Skulder ved skulder. Ansigt til ansigt.
Så lad os vise hinanden, at dét, vi har sammen, er langt større end søndagens blinde aggression.
At kærligheden altid vil være stærkere end volden.
At vi hjælper hinanden i vores land. Og står sammen.
Midt i den ufattelige smerte. Er dét det stærkeste løfte, vi kan give til hinanden.
Tak for ordet.







Tale






God aften.
Hvordan starter man en nytårstale i en så urolig verden?
Bliver det store for stort og det små for småt?
Eller er det netop i det små, at vi skal finde det store?
Når verden står i brand, så rykker vi sammen i Danmark. Og finder vores vej. Denne gang i front. Fordi vi ved, at meget er på spil. At vi ikke kan tage freden og friheden for givet.
I år er det 80-året for befrielsen.
Europa er mere udfordret, end vi har været siden de fem forbandede år.
Og når Europa er presset, er Danmark det også.
<chunk>Det kan være svært at se med det blotte øje. For det meste går jo godt herhjemme.
Arbejdsløsheden er lav. Beskæftigelsen høj. Og i foråret gav vi det største løft til kommuner og regioner i 15 år, så der igen er flere penge til hverdagens velfærd.
Med sundhedsreformen kommer der flere læger i de dele af Danmark, hvor der er mest brug for dem.
Og med den grønne trepart har vi lovet hinanden og vores børn og børnebørn, at vi ikke længere vil tillade, at der svines så meget i fjordene. Og at landbruget skal fylde mindre på den jord, der også i fremtiden skal brødføde os.
Vi bevæger os fremad. Og er måske nærmest lykkelige, som TV2 synger.
Og dog. For alle problemer er jo ikke løst endnu.
<chunk>Inflationen er igen lav. Og med de seneste overenskomster, skattelettelser og lønløftet vil mange danskere få flere penge mellem hænderne.
Men har du tænkt over, hvad der er sket i supermarkedet?
En pakke smør kan koste mere end 30 kroner, når den ikke er på tilbud.
Pakkerne med leverpostej og ost er blevet mindre. Uden at prisen er fulgt med ned.
Og et halvt kilo oksekød. Ja, det vejer nu 400 gram.
Det kan være svært at få pengene til at slå til. Ikke mindst for nogle af jer pensionister.
Derfor er jeg glad for, at folkepensionen nu stiger. For den enlige folkepensionist med op til 7.000 kroner i år. Og hvis du også modtager ældrecheck, kan du få en samlet stigning på næsten 13.000 kroner.
<chunk>Ja, vi bevæger os fremad i Danmark.
Men det er i en meget mere turbulent – og farlig – verden.
En verden, hvor Europa risikerer at sakke bagud.
Man siger, at USA innoverer. Kina kopierer. Og EU regulerer.
Det må vi ændre.
Vi skal beholde arbejdspladserne i Europa. Og det kræver markant flere investeringer. Både offentlige og private.
I energi, teknologi, forsvar, grøn omstilling og klima.
Behovet er så stort, at vi bliver nødt til at se på hele værktøjskassen.
Statsstøtte er nødvendigt.
Vi må gentænke den europæiske økonomi.
Det gælder også i Danmark.
Vi har ikke gennemført reformer, overholdt budgetterne og besluttet, at pensionsalderen løbende skal stige – nogle vil mene lige vel rigeligt - for stiltiende at se til, mens andre kontinenter løber med fremtidens vækst og velstand.
Vi vil altid føre en ansvarlig økonomisk politik. Men ansvarlighed handler ikke kun om bundlinjen.
Udviklingen skal være socialt retfærdig. Også selvom trusselsniveauet er højt. Og vi må spørge os selv:  
Vil vi vinde eller tabe arbejdspladser?
Vil vi udvikle vores egne industrier og teknologier eller være afhængige af andres?
Og ultimativt: Vil vi stå op for den frihed og den verdensorden, som har skabt rammerne for vores gode og trygge liv?
<chunk>Moskva.
Pyongyang.
Og Teheran.
Tre hovedstæder i tre lande, som arbejder tættere og tættere sammen. Mod os.
Vi ser det flere og flere steder. Men tydeligst i Ukraine.
Ukrainerne forsvarer sig tappert. De gør mere, end mange troede var muligt.
Mod Rusland selvfølgelig. Men også mod soldater fra Nordkorea og droner fra Iran. Her på europæisk jord.
Og i kulissen står Kina. Uden kinesisk støtte ville Rusland ikke kunne angribe Europa, som de gør.
Det står klart. Krigen har 
aldrig
 kun handlet om Ukraine.
Putin har ikke ofret hundredtusindvis af russiske liv alene for at tage den østlige del af Ukraine.
Og Nordkorea og Iran har ikke kastet sig ind i krigen blot for at se Rusland tage en bid af nabolandet.
Verden er forandret.
Jeg tror desværre ikke, at vi kan vende tilbage til tiden, som den var. Og selvom jeg ønsker freden mere end noget andet, så må vi stå fast i kampen for vores frihed.
Det gør vi heldigvis her i Danmark.
Tænk, at vi er en af de befolkninger i verden, der er mest stålsatte i vores støtte til Ukraines frihedskamp.
Det kan vi godt tillade os at være stolte over.
Demokratier kan ikke vinde ved at give efter. Og slet ikke ved at give op.
Vi må ikke være naive. Selv hvis Putin underskriver en fredsaftale med Ukraine, må vi ikke tro, at han stopper der. At han vil være tilfreds.
For Putin ønsker ikke fred.
Han ønsker et Europa på russiske præmisser.
<chunk>Europa er historien om et kontinent, der før har lagt krigen bag sig og skabt verdens bedste lande at være menneske i.
Men vores historie er også blodig.
Det sværeste for os mennesker er nok at forstå vores egen tid.
Alting virker lettere, når vi ser tilbage på fortiden og måske sågar, når vi kigger ind i fremtiden.
Vi står i en skæbnestund.
Hvis vi giver efter, så taber vi. Det har historien lært os.  
Europa og USA har en grundlæggende fælles interesse i at forsvare den verdensorden, der har sikret fred og velstand.
Jeg glæder mig over, at vi i Nordatlanten igennem de seneste år har styrket vores samarbejde mellem Færøerne, Grønland og Danmark.
Og ikke mindst, at både EU og NATO er stærkere nu end før.
Men Europa skal kunne endnu mere selv.
Her er jeg helt enig med de seneste mange amerikanske præsidenter. Også Trump.
Derfor opruster vi. For at forhindre krig. For at sikre fred.
Vi udvider værnepligten. Afsætter milliarder til at købe luftforsvar, kampkøretøjer og droner. Styrker vores beredskab.
Det er dyrt.
Og det bliver endnu dyrere.
Vi er nødt til at forberede os på scenarier, vi ikke havde forestillet os for bare få år siden.
Beskadigelse af kabler og kritisk infrastruktur. Cyberangreb og sabotage.
Truslerne har mange former. Men uanset hvad der møder os, skal vi have viljen til at forsvare os. Viljen til at vinde.
De kommende år vil byde på svære beslutninger og prioriteringer.
Det kan ikke være anderledes.
<chunk>Når jeg starter min nytårstale med at ridse alle disse udfordringer op. Så er det ikke for at mane et skræmmebillede frem.
Tværtimod.
Vi skal være realistiske.
Men aldrig modløse.
Vi har før stået over for store udfordringer. Og overvundet dem.
Det kan vi gøre igen.
Når verden syner dyster. Og bekymringerne står i kø. Så er der brug for netop alt det, der gør Danmark til noget særligt. Vores danske værdier.
Vi har garanteret hver vores udgave. Men mange af os er jo formet af det samme. Så hvad er fællesmængden?
Der er selvfølgelig vores tillid.
De fleste af os stoler på hinanden. På myndighederne og medierne. Der er stadig gadedøre, der står ulåste, og et ord er et ord.
Der er vores foreningsliv. Danmarks stærkeste fællesskab.
Det er nok ikke helt løgn, hvad man siger: At når to danskere mødes, så drikker vi en øl. Og når tre danskere mødes, stifter vi en forening.
Vi mødes på kryds og tværs af generationer og baggrund. Dyrker sport. Nørkler med alverdens projekter. Bryder ensomhedens kæder og får venskaber for livet.
Samarbejde og det flade hierarki er også noget særligt dansk.
Vi er gode til at arbejde sammen. Det gør alting lettere og samfundet rigere.
Fællesskaber kan også være bøvlede. For eksempel, når partier på tværs af midten pludselig sidder i regering sammen. 
Men i en urolig verden er det måske slet ikke så dumt?
<chunk>Vores tørre og underspillede humor må også være en særlig dansk værdi.
Tænk på de gange, hvor vi kan grine af os selv i stedet for at blive sure eller fornærmede. Hvor vi ikke er selvhøjtidelige, men kan trække på skuldrene af hverdagens konflikter og naboens irriterende vaner.
Sidste år mistede vi to af dem, der fik os alle til at grine:
Ulf Pilgaard, der bragte samfundssatiren til et forrygende niveau. Og Erik Clausen, der udfordrede os med gøglerens flab.
Mange husker ham nok især fra Midt om Natten.
En af sangene fra filmen er blevet sunget flittigt til mange konfirmationer gennem årene. Jeg tror, I kender den.
”Hvis nogen siger det hele går ad helvedes til, så tro dem ikke. Det har altid været sådan, og det bli'r det nok ved med. Tror du ikke?”
Sangen om Susan Himmelblå vækker genklang den dag i dag.
Jeg ved, at vi kan håndtere også morgendagens udfordringer.
Det vil kræve meget af os.
Men holder vi fast i vores værdier. Så er vores fundament stærkt.
Tillid. Forpligtende fællesskaber. Humor og samarbejde. Og et par mere: Handlekraft og selvfølgelig vores velfærdssamfund.
Vi er ikke sådan nogen, der læner os tilbage og venter.
Vi handler.
Smeden i produktionshallen, der opdager en fejl i maskineriet. Og finder løsningen, ingen har tænkt på før.
Borgerne i den lille by, der går sammen om at redde den lokale købmandsbutik. Køber anparter og søger fonde. Så købmanden fortsat kan holde åbent.
Handlekraft gør os stærke.
Som Mads Pedersen sagde det, da han vandt VM i landevejscykling for nogle år siden: ”På en rute som i går har det åbenbart båret frugt at træne i lortevejr.”
Og han har ret. Solen skinner ikke hele tiden. Hverken på himlen eller i vores liv.
Derfor har vi brug for et stærkt velfærdssamfund. Med fri og lige adgang.
<chunk>Velfærden har været udfordret i de senere år. Først corona. Så krig og inflation.
Vi har meget at rette op på. Og vi er i gang.
Sygeplejerskerne vender tilbage, og ventetiderne falder flere steder.
Jer, der drømmer om at blive forældre, har fået ret til mere hjælp.
Vores mindste børn har fået flere voksne omkring sig i vuggestuen og børnehaven.
Vi vil skabe en helt ny ungdomsuddannelse.
Og vores ældre medborgere, kan se frem til mere tid og mere nærvær i ældreplejen.
I det nye år vil vi fortsætte med at styrke velfærden. Og gøre mere for nogle af jer, der har det sværest.
Alle børn skal have en god barndom. Jeg vil gerne igen slå et slag for, at børnene bruger mindre tid foran skærmen. Og mere tid på at lege og være sammen med vennerne eller os voksne.
Ventetiderne i psykiatrien skal ned.
Mere værdighed for de mest udsatte i vores samfund.
Og du, der er sygemeldt fra jobbet. Du skal behandles med ordentlighed og respekt. Derfor vil vi ændre beskæftigelsessystemet og lukke jobcentrene.
Vi vil sætte hårdere og mere konsekvent ind over for personfarlig kriminalitet. Grov vold. Umotiverede overfald. For ofrenes skyld – og for samfundets sammenhængskraft.  
Og hvis du bliver dømt for alvorlig kriminalitet. For eksempel rocker-, bande- eller narkokriminalitet, skal du selvfølgelig ikke have de samme rettigheder som andre. Derfor mener vi, at førtidspensionen skal tages fra dig.
Det handler om ret og pligt.
<chunk>Vi er i en ny tid.
Jeg tror desværre, at de kommende år vil byde på flere trusler mod vores land og levevis.
Oprustning for at undgå krig er i mine øjne uomgængeligt. Men lad os gøre det på den danske måde. Socialt retfærdigt og med vores værdier i behold.
Så kommer det hele ikke til at gå ad helvede til.
Godt nytår.







Tale






I dag. For 85 år siden. Tabte vi europæere vores egen civilisation.
Synagoger og skoler blev sat i brand. Gravpladser skændet. Butikker plyndret og smadret. Gaderne flød med glasskår.
Næsten hundrede mennesker mistede livet den nat.
Og tusinder blev arresteret og sendt mod KZ-lejre.
Mennesker blev angrebet. Alene fordi de var jøder.
Krystalnatten i Europa.
En grusom realitet.
Og et forvarsel om det, skulle blive et af de mørkeste kapitler nogensinde i Europas historie.
Holocaust.
<chunk>Den nat for 85 år siden var det ikke kun ruderne, der blev knust.
Det blev Europas værdier.
Det blev Europa.
I de følgende år blev næsten 6 millioner jøder brutalt myrdet.
Endnu flere deporteret. Udsat for uværdige handlinger.  
Efter Anden Verdenskrig gav vi et løfte i Europa. Vi europæere svor. At det aldrig måtte gentage sig.
Aldrig igen!
Og alligevel oplever vi nu igen episoder, der giver skrækkelige mindelser om vores dystre fortid.
Igen er der jøder, der forfølges. Alene fordi de er jøder.
Alt for mange steder i Europa er hadet tilbage i gaderne.
Også her i Danmark.
Mange jøder lever igen i frygt. Tager kippaen af, når de forlader synagogen. Gemmer Davidsstjernen væk. Holder børnene hjemme fra skole. 
Sådan skal det ikke være i vores land.
For sådan er vi danskere ikke.
<chunk>Antisemitismen har i århundreder været jødernes voldsmand.
Umenneskelig. Afstumpet. Og farlig.
Historien har lært os. At hvis fordomme og had ikke får modspil. Så spreder de sig.
Først er der ord, der bliver hvisket i en krog.
Senere hæves stemmen i en forsamling.
Forbrydelser bliver begået.
I værste fald meningsløs vold og død.
Hadet er altid farligt. Og antisemitismen er menneskets fjende.
<chunk>Kære alle sammen.
Vi danskere er med rette stolte over. At langt de fleste jøder i Danmark blev reddet under Anden Verdenskrig.
Takket være tusindvis af familier, der åbnede deres hjem. Tilbød husly. Et måltid mad.
Skjulte flygtninge i lejligheder, på loftrum og i sommerhuse.
Andre tog spædbørn til sig, som ikke kunne rejse.
Sygeplejersker, læger og portører gemte jødiske medborgere på sygehusene.
Modstandsgrupper lagde flugtruter og distraherede nazisterne.
Fiskere sejlede flygtningene over sundet.
Og studenter roede robåde frem og tilbage til hænderne blødte.
<chunk>Det er nu. Det er i de her dage. I de her uger. Og i de her måneder. Vi afgør, om eftertiden igen skal være stolte af Danmark.
Derfor skal Danmark være et land for danske jøder. Danmark skal være et land, som er trygt for alle. Uagtet religion. Uagtet, hvem vi er.
Lad de fakler, der lyser i aften, kaste et lys.
Kaste det lys, der viser os, at sammenholdet i Danmark er stærkere end hadet.
Kaste det lys, der viser os viljen til, at fortidens ondskab ikke får lov at forfølge os ind i fremtiden.
Kaste det lys, som vi alle har brug for i en mørk tid.
Tak for ordet.







Tale






Jeg vil gerne starte denne grundlovsdag med at tage jer tilbage til en kold januar aften i 1933.
Til en lejlighed i Kanslergade i København.
Thorvald Stauning er statsminister. Det er hans lejlighed.
Nogle af de mest centrale politikere i Danmark er samlet.
Verden er i krise. Det er Danmark også. Arbejdsløsheden galoperer. Fattigdommen er enorm. Landmændene lider under dramatisk faldende priser. 
Der skal findes en løsning. Men uenighederne er store.
Selskabet er ved at bryde op.
Men så foreslår Stauning, at man i det mindste kan tage en whisky og sige godnat på.
Resten er historie.
Kanslergadeforliget blev indgået samme dag, som Hitler kom til magten i Tyskland.
Herhjemme blev der sat gang i beskæftigelsen. Bønderne fik bedre priser for deres fødevarer. Og grundstenen til verdens mest progressive socialreform blev lagt.
Kanslergadeforliget står i dag som det måske mest ikoniske eksempel på det brede samarbejde i Danmark.
Som Stauning sagde: ”Vi har ofret nogle principper, men reddet landet”. 
Ingen fik alt, som de ville have det – men alle kunne se sig selv i aftalen.
Heldigvis er det langt fra det eneste eksempel.
De seneste 80 år har vi skridt for skridt udbygget det velfærdssamfund, vi kender og holder af. Vi har langt fra været enige undervejs. Alligevel har vi samarbejdet om meget.
Med et enkelt årti som en historisk undtagelse.
Jeg blev valgt til Folketinget den 20. november 2001. Anders Fogh Rasmussen blev statsminister. Og de følgende 10 år havde Venstre og Konservative flertal med Dansk Folkeparti alene. Det brugte de. Alt fra finanslove og skattereformer til dansk deltagelse i Irak-krigen blev besluttet af et smalt flertal.
Politik blev til blokpolitik.
Et lille flertal regerede hen over hovedet på et stort mindretal.
Det splittede Danmark.
Samarbejde tvinger os tættere på hinanden. Så vi skaber de resultater, I forventer af os. Blokpolitik gør det modsatte. Det bliver for unuanceret. Det er Danmark alt for lille til.
Heldigvis har de seneste år gjort det meget klart, at blokpolitikken er i opløsning.
Der findes ikke længere en fælles blå økonomisk politik. Og der findes ikke en fælles rød udlændingepolitik. Vi må finde nye samarbejdsformer. Jeg tror mere på samarbejde end på splittelse.
Vi er 179 medlemmer af Folketinget. Ni partier. På kryds og tværs er vi enige og uenige. Og det stiller krav til os alle sammen. Om at forhandle. Søge de bredest mulige løsninger. Det er ikke så anderledes fra andre fællesskaber.
Andelsforeningen. Fodboldklubben. Skolebestyrelsen. Arbejdspladsen. Alle de steder, vi er sammen.
At lytte og samarbejde. Det er sundt for folkestyret.
Det skal vi være glade for på en dag, hvor vi fejrer grundloven.
Grundloven sikrer også, at der højst er et år til, at statsministeren skal udskrive valg.
Når det sker, går vi til valg på at danne en socialdemokratisk etpartiregering. 
Det gør vi, fordi vi vil to ting. På samme tid. Vi vil sikre ro om udlændingepolitikken. Og samtidig finde flertal for en grønnere og mere retfærdig velfærdsregering.
For det første: At vi fortsætter den stramme udlændingepolitik. Sammen med et bredt flertal i Folketinget.
Sådan er demokrati også. Et mindretal kan ikke tvinge et flertal til at føre en anden politik. Det har vi set for fuld udblæsning i den seneste valgperiode.
Med ultimative krav forsøgte Liberal Alliance at tvinge topskattelettelser igennem. Et flertal var imod. Det gjorde det umuligt at regere for Løkke Rasmussen. Ja, det gør det stadig.
Og derfor. Uanset hvem der vinder næste valg. Så vil der fortsat være et bredt flertal bag Danmarks udlændingepolitik.
Det andet, vi lover danskerne. Det er en ny retning for Danmark. At vi sætter velfærden først. Styrker den sociale retfærdighed. Og markant hæver ambitionerne for den grønne omstilling. Men det kræver et nyt flertal i Folketinget.
Et flertal, der vil styrke vores samfundsmodel. Styrke alt det, der gennem årtier har gjort Danmark til et af verdens mest lige og velstående lande. 
Det vil vi. Og det vil partierne til venstre for os.
Vi deler de samme analyser. Et stærkt samfund bygger på lav ulighed og høj tillid. Og vi deler de samme ambitioner. Danmark skal igen være en grøn stormagt.
De Radikale vil, at vi skal satse mere på uddannelse. SF har sat problemer med stress og sårbarhed på den politiske dagsorden. De brænder for vores offentligt ansatte. Alternativet presser til stadighed på for en hurtigere og mere omfattende grøn omstilling. Og Enhedslisten vil gøre alt for at bekæmpe ulighed. Alt det – og meget mere – kan vi samarbejde om.
Derfor er vi overbeviste om, at de Radikale, SF, Alternativet og Enhedslisten sammen med os vil være med til at sætte en ny retning for Danmark.
For dét er vores løfte – til danskerne og til et forhåbentligt parlamentarisk grundlag: At en ny regering vil sætte velfærden først. Styrke den sociale retfærdighed. Og markant hæve ambitionerne for den grønne omstilling. 
Samtidig har vi et andet løfte til danskerne. Og til det brede flertal i Folketinget, der i dag står bag Danmarks stramme udlændingepolitik.
Vi løber ikke fra det flertal efter et valg. Vi skal ikke have flere udlændinge til Danmark, end vi evner at integrere. Og en regering skal have muligheden for at handle, hvis der igen bliver brug for nye initiativer.
En socialdemokratisk etpartiregering vil være den mest manøvredygtige i lang tid. Det forpligter.
Vi vil bestræbe os på at bringe alle mandater i spil. Og alle partier, der vil gøre en forskel, må søge samarbejdet. Vi har meget, vi vil.
Vi vil, at Danmark igen skal være en grøn stormagt. Mere vedvarende energi, mindre plastic, flere elbiler og mere sammenhængende natur, så både dyr og skov får bedre vilkår. Det er vores forpligtelse over for næste generation. Og det skaber tusindvis af arbejdspladser.
Vi vil en selvstyrereform, der sætter de offentligt ansatte fri og giver plads til faglig ledelse. Tryghed i alderdommen. Udvikling og en god barndom til vores børn. Hurtig behandling og omsorg, når sygdommen rammer. Alt det kræver et opgør med minuttyranni i den offentlige sektor. Vi skal stole mere på medarbejderne. Sige farvel til new public management.
Og vi vil satse mere på uddannelse end på skattelettelser til dem, der i forvejen har mest. Især erhvervsuddannelserne og den forskning, der kan skabe fremtidens arbejdspladser. Der er sparet meget på uddannelserne i de senere år. Det er kortsigtet. Det vil vi gerne ændre. Og samtidig passe bedre på de børn og unge, der synes, at tidens mange krav er svære at leve op til.
Frem mod valget vil vi fremlægge endnu mere.
Der er ikke ét parti, vi kan gøre det hele sammen med. Men der er mange partier, vi kan gøre meget sammen med.
Man kan kun lede et land, hvis man kan samle et land.
Tak for ordet og fortsat god grundlovsdag.







Tale






Members of the Rada.
My dear Ukrainian friends.
I am humbled to stand here before you today.
For the past 18 months, I have visited Ukraine several times.
In Kyiv. Borodjanka. Mykolaiv – the city of heroes. Odessa. And today, Bucha.
The destructions of war are heartbreaking.
The gruesome brutality of Russian aggression.
The meaningless evil.
I have seen soldiers who have lost their arms or legs.
Families who have lost their homes.
Mothers who have had to say goodbye to their sons.
Words will never be strong enough to describe the suffering you are going through.
But despite the inhumanity of war.
Despite the injustice.
Despite all the pain.
Ukraine and you are still standing.
The world is seeing the incredible strength of the Ukrainian people.
Your will. Never to give in.
Pushing back the oppressor.
Fighting to restore Ukrainian territory.
To restore justice.
And to bring peace back to Europe.
Our Europe.
Dear people of Ukraine.
Your fight is our fight.
<chunk>Not long ago, your brave president Zelenskyy and First Lady Ms. Zelenska visited Denmark.
I hope that you felt the wholehearted support from the Danish people.
All of Denmark. All Danes. And the entire Danish Parliament. Standing firmly behind Ukraine.
With one united wish: To help you as much as possible.
Since the war started, we have donated artillery. Tanks. Armor. Missiles. Ammunition.
And recently, we announced the donation of 19 F-16 fighter jets.
At this very moment, Ukrainian fighter pilots and support personnel are being trained in Denmark. Trained to operate F-16s.
I have met some of these men and women here in Denmark.
I can promise you. They are proud. Confident. Eager to bring the F-16s back home to Ukraine. 
<chunk>Dear members of the Rada.
Let me also praise your efforts to keep your country functioning. Strong. In the face of destruction and war.
Places that were destroyed are now being rebuild. Infrastructure. Schools. Shops. 
Everyone is doing their part. Coming together.
Building a new future.
A future of peace. A stronger Ukraine.
With reforms. Transition. Fight against corruption. Even while you are at war.
You are moving closer to the European Union. Closer to NATO.
I am truly and deeply impressed.
Denmark will support you all the way.
And have no doubt about the Danes: We are in this for the long run. 
<chunk>Many said that war would never return to Europe.
They were wrong.
And they didn’t know Russia.
I say. Stop being naïve.
This war can stop today.
Russia can just withdraw its troops. And this nightmare will end.
Until then. Dear Ukrainian friends. We will help you.
And no one in Europe can claim war fatigue.
You are leading the way.
The rest of us must be with you to the bitter end.
<chunk>Denmark will not falter.
We will also be a strong partner for peace in Ukraine.
We will support your efforts in reaching out to countries all over the world.
Countries that want to see this meaningless war end.
Countries that agree that aggression cannot be rewarded.
And countries that are ready to engage in laying the ground for peace.
Peace at your terms.
<chunk>When your president visited Denmark. He spoke to the Danish Parliament. To the Danish people.
He talked about kindship. Friendship. And strong bonds.
And he thanked us for our support.
Today, I would like to pay that back.
I would like to thank Ukraine.
Mr. President Zelenskyy.
Members of the Rada.
And every man and woman of the Ukrainian people:
Thank you for fighting this terrible war.
You are enduring what no human should ever experience.
Thank you for your determination.
Thank you for standing up against injustice.
Thank you for standing firm on our common democratic values.
Thank you for choosing right over wrong.
Thank you for defending freedom.
And thank you for showing us every single day what true bravery is.
You are a nation of heroes.
Thank you.
Slava Ukraini!







Tale






Velkommen til pressemøde.
Det er endnu et pressemøde, der handler om forsvar og sikkerhed, og det bliver næppe det sidste.
I dag præsenterer vi en hurtigere oprustning af dansk forsvar, som også indebærer en udvidelse af værnepligten. Det vender jeg tilbage til.
Vi vil nemlig også gerne bruge den anledning, vi står i nu til at sætte et par ord på Danmarks rolle i den verden og den tid, vi lever i. Jeg vil på forhånd advare om, at vores indledning bliver lidt lang. Jeg lover, at der til gengæld er god tid til spørgsmål bagefter.
Det er kun to år siden, at et bredt flertal i Folketinget blev enige om det nationale kompromis, hvor vi langt om længe besluttede at afsætte to procent af Danmarks bruttonationalprodukt til forsvar og sikkerhed, og hvor vi fik danskernes opbakning til at afskaffe EU-forsvarsforbeholdet. Det var dengang et passende svar til Ruslands krig mod et frit, europæisk land.
Siden da har vi, som I ved, afsat flere penge til Ukraine. Doneret våben. Vores F16-fly. Ammunition. Vi har bidraget med humanitær hjælp og med civil genopbygning.
Ligesom vi løbende har fremrykket investeringerne i vores eget forsvar.
Det er bare ikke nok.
Og når kortet og terrænet ikke passer sammen. Så må man tage bestik af terrænet - af virkeligheden.
Hvis vi skal leve op til de mål, som NATO har givet os, hvor Danmark blandt andet har forpligtet sig til, at vi med kort varsel kan indsætte en brigade – op til 6.000 soldater. Og hvis vi i højere grad skal kunne forsvare Danmark, og vores soldater, mod luftangreb, så har vi brug for at opruste endnu hurtigere.
I NATO-alliancen – der er der ingen lande, der skal klare sig selv. Det er sådan set hele idéen med NATO. Men alle skal kunne klare mere selv, og det gælder særligt for os, der har haltet bagefter i for mange år.
Hvor vi i mange europæiske lande har skåret ned på vores forsvar, og brugt pengene på velfærd og på skattelettelser og på klima og på andre prioriteter. Så blev andre – ikke mindst USA – ved med at investere i deres forsvar. Det har vi nydt godt af, men Danmark skal ikke være et land, der ligger i læ af andre.
Og det er hverken urimeligt at forvente eller forlange, at alle allierede lever op til det løfte, vi har givet hinanden.
Med andre ord, der er noget vi skal have indhentet.
Og med dét, vi foreslår i dag, så vil Danmark fra næste år afsætte to procent af vores samlede velstand til eget forsvar. Så dét, vi for to år siden troede, at vi skulle bruge 10 år på at nå – det når vi nu – og mere til. For oveni i det her, der kommer støtten til Ukraine, som vi også foreslår at udvide. Samlet set bringer det de danske forsvarsudgifter op på cirka 2,4 procent af BNP i år og i de næste år.
Det var Putin, der bestemte, at krigen i Europa skulle begynde.
Og det er Putin, der – hvis han vil – kan afslutte krigen med det samme.
Han kan vælge at trække sine tropper tilbage fra Ukraine.
Han kan stoppe bombardementerne af de civile.
Og han kan stoppe de trusler, han udviser mod Europa. Destabiliseringen. Misinformationen. Cyber-angrebene.
Vi europæere – vi har kun ét ønske: Det er at leve i fred og i frihed.
Men jeg gør mig ingen illusioner om Putins ambitioner.
Ligegyldigheden over for menneskers liv.
Foragten overfor demokratier – og alt hvad der tilhører; frie valg, frie medier og i det hele taget retten til at tænke og leve frit.
Og mens vi netop har udøvet det frie demokrati: Vedtaget reformer og diskuteret politik og passet vores hverdag, så har Rusland styrket sit forhold til Iran, til Nordkorea og til Kina. Og mens vi har været optaget af at føre en ansvarlig økonomisk politik. Gået op i budgetloven. Fået styr på inflationen og den energikrise, som blev udløst af krigen. Så har Rusland brugt den samme tid på at omstille store dele af deres industri til krigsproduktion. Og investeret massivt i militære kapaciteter.
Rusland har i dag en egentlig krigsøkonomi.
Derfor breder der sig også en ny realisme i Europa. Og heldigvis også en ny vilje.
Båret frem af den bevidsthed og af den erkendelse, at vi ikke længere kan tage fred og frihed for givet. At vi europæere igen befinder os i en tid, hvor vi må kæmpe og stå op for de idealer og værdier, vi tror på.
Og det gælder ikke kun med ord og med samhandel. Nu handler det om våben og oprustning.
Ikke for at udbrede demokratier langt væk fra os selv, men for at forsvare vores eget demokrati på vores eget kontinent.
Menneskers værd. Stat og suverænitet. Og selvfølgelig en international, regelbaseret verdensorden.
Hvad betyder det her i forhold til Danmark?
Jeg tror, at mange danskeres billede af krig er præget af dét, som vi ser i Ukraine netop nu. Vi ser angrebene. Vi ser bombardementerne. Vi hører luftalarmerne.
Vi kan se de unge mænd, der bliver sendt til fronten – som ikke kommer hjem.
Vi har set kvinder og børn på flugt.
Men det er ikke det billede, der gælder for Danmark.
Der er ikke noget der – her og nu – indikerer en direkte militær trussel mod Danmark.
Men situationen – den er alvorlig. Og den er langt alvorligere, end den har været længe.
Og det her er selvfølgelig en balancegang. For hvornår bliver alvor til bekymring? Og hvornår bliver bekymring til frygt?
Vi ser det som vores opgave – som jeres regering – at lægge vores analyse af situationen ærligt frem. Uden alt for meget omsvøb og uanset, hvilken kritik det end måtte koste. Fordi det tror vi sådan set godt, at vi kan håndtere som samfund – på en måde, hvor vi ikke omsætter alvoren til frygt, men hvor vi omsætter alvoren til handling, og på den måde værner om dét, vi har kært.
Alene sidste år var der 4.700 unge mennesker, der meldte sig frivilligt til at gøre lige præcis dét i forsvaret – til at beskytte og til at bevogte vores land ved at aftjene værnepligt.
For de fleste, der tilbyder vi i dag værnepligt på kun fire måneder. Det er knapt nok tid til, at man kan lære hinanden at kende. Og det er i hvert fald ikke tid nok til, at man kan indgå i de operative opgaver, der bidrager til NATOs kollektive forsvar.
At værne om sit land er altså noget af det mest ærefulde, man kan gøre. Og derfor foreslår regeringen i dag, at vi udvider værnepligten. Gør ansvaret større og opgaverne flere. Og så foreslår vi en fuld ligestilling mellem kønnene.
Vi bryster os jo gerne af, at vi har et ligestillet Danmark, men det er eksempelvis kun danske mænd, der har pligt til at møde på Forsvarets Dag. Kvinder har mulighed for at melde sig selv og efterfølgende blive værnepligtige, men også her er der forskel i vilkårene. Og hvorfor egentlig det?
Vi er sådan set ikke i tvivl om, at øget ligestilling vil skabe et mere moderne og et mere mangfoldigt forsvar, som afspejler den tid, vi lever i.
Man kan jo værne om sit land på mange måder. Og i mange år har investorer og banker og pensionskasser været tilbageholdende med at investere i forsvarsindustrien.
Det samme gælder for Den Europæiske Investeringsbank.
Det er vores klare opfordring fra regeringens side, at det kommer til at ændre sig.
For selvom vi fremrykker statslige investeringer i Forsvaret, så kan offentlige midler ikke gøre det alene.
Og så til sidst. Vi opruster ikke i Danmark, fordi vi ønsker krig eller ødelæggelser eller lidelser. Vi opruster lige nu for at undgå krigen.
Og i en verden, hvor den internationale orden den udfordres, så er der kun én ting, den stærke mand forstår: At vi andre har viljen til at sætte handling bag vores ord.
Og det gælder på tre områder:
Vores evne til at forsvare os selv og vores allierede.
Vores evne til at afskrække i forhold til Rusland.
Og selvfølgelig vores evne til at stå sammen i Danmark som danskere, i Europa som europæere og i NATO.
Og i øvrigt med demokratier i resten af verden, der deler de samme værdier, som vi gør.
Og det her – det kommer med en pris. Den pris vi kommer til at betale, tåler ingen sammenligning, vil jeg gerne sige, med den pris ukrainerne betaler.
De slås dag og nat, med livet som indsats, for deres grundlæggende ret til at eksistere og for vores andres frihed.
Herhjemme, der sover vi trygt – uden luftsirener eller mangel på fornødenheder. Så for os er det mere et spørgsmål om vores mentalitet og om alvoren. Om prioriteter og om økonomi.
Og det er mit budskab i dag: Vi får ikke råd til alt dét, vi gerne vil i fremtiden.
Vi har allerede afsat færre penge til velfærd, til klima og til skattelettelser, end vi ellers kunne have gjort, hvis ikke vi investerede så massivt i vores forsvar.
Ligesom vi har taget beslutninger for at skabe et større økonomisk råderum, som for eksempel at afskaffe store bededag.
Blandt andet derfor kan vi finde penge til den yderligere oprustning ved primært at øge statens gæld.
Det gør vi på en måde, så vi stadigvæk har en buffer at stå imod med, hvis Danmark bliver ramt for eksempel af økonomisk modvind.
Men med den usikkerhed, som verden ser i dag, kan der jo ske nye ting, som ændrer spillepladen. Vi kan få behov for nye prioriteter. Og vi kan få behov for yderligere investeringer i forsvar og sikkerhed end dét, vi nu lægger op til nu.
Det tror jeg, vi får behov for, og det skal som udgangspunkt finansieres. Og det er derfor, jeg nævner det med prisen.
Ligeså gammeldags krigen i Ukraine er med sine skyttegrave og sine miner,
ligeså moderne er den også. Med droner og højteknologisk krigsførelse.
Læg dertil hybride trusler. Krig og uro i Mellemøsten og Afrika. Øgede spændinger i Asien.
Vi står over for et meget mere sammensat og et meget mere vanskeligt trusselsbillede. Og det er vores forpligtelse, som danskere, løbende at navigere i og forholde os til.
Vi vælger ikke selv den tid, vi lever i. Men vi har altid et valg om, hvordan vi handler. Og vi har behov for at opruste.







Tale






Kære venner,
Det er sagt, at en intelligent person ved, hvad man skal sige. En klog person ved, om man skal sige det eller ej.
Jeg ved godt, det her er en svær dag for dansk fagbevægelse. Den bevægelse jeg selv er rundet af. Politisk. Socialt og kulturelt.
Jeg kommenterer principielt ikke på personsager i andre organisationer eller virksomheder. Men det er tydeligt, at vi som samfund fortsat har et stort arbejde foran os. Vi er ikke kommet langt nok endnu.
Og det ændrer ikke på, at jeg har en næsegrus respekt for de resultater, faglige fællesskaber har skabt igennem historien. Skridt for skridt har dansk fagbevægelse udvidet danske lønmodtageres muligheder. Sikret rettigheder. Været en grundpille i udviklingen af det moderne Danmark. Løn under barsel. Arbejdsmiljø. Vi har ikke working poor på danske arbejdspladser. Vi har ordentlige lønninger. Også for det arbejde de fleste ikke ser.
Og sammen med særligt Socialdemokratiet har fagbevægelsen været i stand til at stå i spidsen for også politiske store sociale fremskridt herhjemme.
Betydningen og opgaverne er en anden i dag.
Men der er ingen tvivl om, at vi har brug for stærke fagforeninger. Til at være tæt på medlemmerne. Forhandle solide overenskomster. Sikre virksomhedernes eksport. Til at præge samfundsudviklingen med klare værdier. Frihed. Lighed. Solidaritet. Pligt. Og ret.
Socialdemokratiet og fagbevægelsen igennem tiden har haft kammeratlige samtaler. Og det der er værre. Jeg vil ikke bruge 1. maj til at komme med historiske eksempler. I kender dem.
Blot for at sige, at jeg respekterer fagbevægelsen. Også når det handlede om store bededag. Vi var blot uenige. Betyder det så, at det skal bestemme fremtiden for vores samarbejde? Overhovedet ikke. Vi har meget, vi skal nå sammen. Rigtigt meget. Det er jeg også sikker på, at vi vil.
Ikke mindst fordi, at det denne gang ikke kom til skældsord.
Nogle husker måske, at Anker Jørgensen som statsminister blev kaldt en lille lort? Og da jeg, særligt i høje hæle, er noget højere end Anker, var jeg nervøs for, hvad jeg kunne blive kaldt. Så langt kom det dog ikke.
Gode kammerater ved: At selv efter en følelsesladet. Ophidset diskussion. Så skal man være i stand til at komme videre. Det ønsker jeg. Det har Danmark brug for.
<chunk>For når jeg ser på, hvad vi står overfor. På den korte og lange bane. Så er vores samarbejde afgørende.
Vi har vist i Danmark, hvordan vi håndterer skiftende kriser. Hvordan vi ikke falder for lette løsninger, der sjældent løser noget som helst. Hvordan vi rykker sammen. Pandemi. Krig. Kommer videre. Fremad.
Det skal vi også nu.
Ved valget sidste år sammensatte danskerne et nyt folketing. 12 partier blev det til. Og muligheden for at danne en regering hen over midten. Det var hvad, vi Socialdemokrater gik til valg på. Ikke fordi vi ikke var stolte af den regering, vi havde. Det var vi. Og det er jeg.
Men fordi vi mente, at det var den bedste løsning for Danmark. I den situation vi står i. De udfordringer vi står overfor. Det kræver, at vi i Folketinget tager ansvar. Sætter gamle konflikter til side. Arbejder sammen. Derfor en bred regering.
Nogle havde travlt med at afskrive ideen på forhånd. Og det kunne da også næsten lyde som en vittighed. I ved i retning af:
En venstremand, en moderat og en socialdemokrat, går ind på et bar? Bartenderen ser op på de tre, og siger: ”Er det her en joke?”
Ikke mange troede, vi mente det. Men kære venner. Arne-pensionen blev kaldt et bluff- nummer. Det var det ikke. Mange har sagt, vi ikke vil komme i mål med vores klimaambitioner. Men det gør vi.
Og når vi vælger det, der sikkert er både besværligt og i hvert fald nyt – en regering henover midten. Ja, så gør vi det også.
For Danmarks skyld. Det er altid lettere ikke at tage ansvar. Ikke at turde kompromiset. Og ja. Udenfor regering kan det være lettere at melde alting meget klart og unuanceret. Men politik er jo ikke først og fremmest en popularitetskonkurrence. Politik handler om at sikre danskerne et bedre samfund.
Og det har vi tænkt os at gøre.
<chunk>Lad mig starte med noget af det, jeg er allermest stolt af.
Beskæftigelsen i Danmark. Aldrig har så mange danskere været i arbejde. Ledigheden er rekordlav.
Efter pandemi og krig. Så har beskæftigelsen aldrig været højere, end den var for få måneder siden. Det er helt vildt.
Høj beskæftigelse betyder høj velstand. Høj velstand betyder muligheder for velfærd. Det er den tre-trinsraket, der er selve fundamentet for Danmark.
Beskæftigelse. Velstand. Velfærd.
Det har været omdrejningspunktet for socialdemokratisk politik i mere end 100 år. For vi ved godt, hvem der betaler prisen, når arbejdsløsheden bider sig fast. Når mor eller far fra den ene dag til den anden ikke længere har et job at stå op til.
Ungdomsarbejdsløshed. Langtidsledighed. To begreber som tidligere var fastgroet som problemer. I dag føles de næsten lige så langt væk som vandsenge eller ”Dus med dyrene”. De hører en anden tid til.
Det er godt. Men vi må aldrig tro, at det kommer af sig selv. At vi nu er i en naturtilstand, hvor beskæftigelsen per automatik er tårnhøj. Det kræver en aktiv økonomisk politik. Med blik for balancer. Og Socialdemokratiet i regering.
<chunk>Og så kræver det en beskæftigelsespolitik. Et beskæftigelsessystem, der kan løfte opgaven.
Regeringen ønsker at nedlægge jobcentrene. Reformere beskæftigelsesindsatsen. Nytænke måden vi gør det på.
Hvor a-kasser og andre spiller en større rolle. Hvem kender de forsikrede ledige bedre end dem? I virkeligheden er det jo meget simpelt. Mister du arbejdet som forsikret ledig, skal du i arbejde hurtigt. Selvfølgelig.
Det må vi kunne gøre uden det bureaukrati, der gælder i dag.
Til gengæld skal vi have en arbejdspligt overfor dem, der stadig står uden for arbejdsmarkedet. Ret og pligt. Det står på vores røde faner. Og er i dag vel en af de vigtigste danske værdier. Alle der kan. De skal.
Når vi beder danskerne om at arbejde mere. Så er det selvfølgelig også nødvendigt, at især de kvinder med ikke-vestlig baggrund, der stadig ikke er i arbejde – ja, de skal også bidrage.
Og endelig skal der sikres ordentlige forhold for dem, der måtte blive ramt af alvorlig sygdom.
For nogle måneder siden sad jeg i køkkenet hos en kvinde, som har mistet sin søn til kræft. Han blev ikke ret gammel. Var kun en ung mand, da han døde. Den families oplevelser med jobcentret var smertefulde at få gengivet. Og jeg har ikke glemt dem eller familien.
Ja, jeg er optaget af, at alle arbejder og bidrager. Men jeg er lige så optaget af værdighed og ordentlighed.
En terminal kræftsyg ung mand skal selvfølgelig behandles ordentligt i jobcenteret.
Medarbejderne i jobcentrene gør et stort stykke arbejde landet over. Det er ikke dem, vi vil ændre. Det er systemet. Et system der ikke altid møder den enkelte med værdighed. Tager udgangspunkt i deres livssituation. Det vil vi ændre.
<chunk>Et andet område hvor jeg mener, at regeringen kan sætte en ny og bedre retning for Danmark er på uddannelse.
For nylig besøgte jeg Herning. Jeg mødte Gry. 19 år. Fra No ved Ringkjøbing. Klar til at erobre verden. Og det er jeg slet ikke i tvivl om med hende. Hun er lige blevet uddannet murer. Bestået svendeprøven. Men ikke nok med det, så vandt hun DM i Skills tidligere i år. For tredje gang i træk.
Da hun vandt sidste år sagde hun: ”Jeg synes, at mit fag er det bedste. Og det er ekstremt fedt at kunne se en udvikling. Jeg synes, at det er mega fedt at have mange timer. Det føler jeg, at man bliver bedre af.”
Jeg var begejstret for at møde hende. Det bliver jeg altid, når jeg møder vores dygtige unge i hele landet. Men det giver mig et særligt håb. Når det mod på livet også stråler ud af elever på erhvervsuddannelserne.
For når vi skal være helt ærlige, har vi et efterslæb her, venner.
I virkeligheden handler det ikke om, hvad vores arbejdsmarked har brug for. Det handler det i hvert fald ikke alene om.
Det handler om værdier. Hvad det er for et samfund, vi gerne vil være. Alt for ofte bliver diskussionen for simpel. Der tales om manglende hænder. Og det er jo meget godt. Men de hænder er jo ikke meget værd, hvis ikke de hænger sammen med et godt hoved.
Vi mangler faglært arbejdskraft. Og jeg frygter, at det er den største flaskehals for den grønne omstilling. Egentlig er det mærkeligt. Vi har så stolte håndværkstraditioner som land. I for mange år har vi ikke givet det nok opmærksomhed.
Med regeringsgrundlaget har vi givet håndslag på, at det skal laves om. I denne periode. Det skal vi. Det er en bunden opgave.
Men jeg mener, der skal mere til. Jeg møder alt for mange unge, der er skoletrætte. Der mister nysgerrigheden i en skole, der er blevet meget boglig.
Det er godt, at mange unge gerne vil tage en videregående uddannelse. Det er til gengæld ikke godt, at mange unge i dag vælger gymnasiet, fordi erhvervsuddannelserne ikke har samme prestige. De samme økonomiske midler. Den samme placering i vores samfund.
Vi vil en folkeskole, hvor børnene kan få lov til at lære, som man gør i et sløjdlokale. Bedre vilkår for de unge der tager en erhvervsuddannelse. Og mesterlæren skal vi overveje at få tilbage. For mange flere. Alle lærer ikke deres fag via bogstaver og tal.
<chunk>Hvert enkelt menneske har værdi i sig selv. Hvert menneske et potentiale. Det gælder også for den for store gruppe af unge, der hverken er i uddannelse eller arbejde. 45.000. Så mange er der.
DSU har lært mig at kalde dem potentialegruppen. Og det er rigtigt. For det er et meget rigt samfund, der har råd til at parkere så mange unge på sidelinjen. Det har vi heller ikke. Det er forkert for samfundet i almindelighed. Det er forkert for den enkelte i særdeleshed.
Det skal vi have vendt.
<chunk>Det sidste i min tale i dag handler om tilbagetrækning.
Også her er det efter min overbevisning bedst. Mest holdbart. At vi hen over midten i dansk politik sørger for, at danskere med et hårdt og langt arbejdsliv ved, hvad de har at regne med.
Det er præcis her, der er brug for vished. For nylig så vi en anden vision. Tre af Folketingets partier gik sammen. Væk med efterløn. Væk med Arne-pension. Det er ikke min vej.
Jeg er derfor også glad for, at vi nu starter en permanent trepart. Som jeg har store forventninger til. Finder løsninger der rækker ud over næste valgperiode. Giver sikkerhed for danskerne.
Jeg vil i den forbindelse gerne takke arbejdsmarkedets parter. Arbejdsgiverne. Fagbevægelsen. For at tage godt imod den ånd, der ligger i invitationen. Det bliver ikke let. Men jeg er sikker på, at vi ved fælles hjælp vil være i stand til finde holdbare rigtige løsninger.
Og lige gyldig hvordan vi vender og drejer det. Dansk økonomi er en kæmpe succes. Men vi mangler arbejdskraft. Se på sygehusene. Lyt til det private erhvervsliv. Hør sosu’erne der mangler kollegaer. Tænk hvis vindmøllerne ikke bliver sat op, fordi der ikke er elektrikere nok.
<chunk>Kære venner,
1. maj er en stolt tradition. Jeg har altid nydt at se tilbage på fortidens resultater. Hylde dem vi står på skuldrene af.
Men mest har jeg altid ønsket at se fremad. Bruge den energi der er på en dag som i dag. Gøre brættet op. Godt. Hvad skal vi så; en ny trepart. Bedre erhvervsuddannelser. En folkeskole også for dem der har svært ved at sidde stille. Høj beskæftigelse og lav arbejdsløshed.
I Socialdemokratiet kender vi vores ansvar. Fortsat god 1. maj.







Tale






Kære alle sammen
Hvor er det dejligt at fejre 1. maj sammen med jer.
I dag fejrer vi vores fremskridt. Både dem, vi har opnået. Og dem, vi stadig har til gode. At få lov at tale her i dag. Det er jeg glad for. Der er ikke meget i dansk politik, man kan være helt sikker på. Men der er nogle enkelte ting.
I hvert fald når vi har en borgerlig regering.
Løkke Rasmussen og Anders Samuelsen har fundet den store kærlighed i den gammeldags, klassiske, borgerlige økonomiske politik. Dem, der i forvejen har mest, skal have mere. Og dem, der i forvejen har mindst, skal have mindre. Skatten skal ned. Uligheden skal op. Flere opgaver skal overlades til private. Færre ting skal løses i fællesskab.
Har vi hørt det før? Ja, det har vi. Og har vi udfordret det før? Ja, det har vi. Og vil vi gøre det igen? Ja - det vil vi.
Og det er da en særpræget logik – den borgerlige: Når det gælder folk i toppen af vores samfund, så er det kun guleroden, der virker. Så skal folk motiveres.
Men når det så handler om mennesker, der har det svært, så er det lige omvendt. Så skal folk bare tage sig sammen. Sådan har borgerlig politik været de seneste i hvert fald 30 år. Der er kun én ting, der er nyt denne gang. Som er første gang til en 1. maj under en borgerlig regering. Uanset om det så var under Schlüter i 80’erne. Fogh i 00’erne. Eller sidst Løkke var ved roret. Det er første gang i år, at Bertel Haarder ikke længere er minister. Jeg har ikke helt vænnet mig til det. De taler ellers så meget om, at folk skal arbejde længere.
Vi vil et Danmark, der er retfærdigt. Vi vil holde uligheden nede. Og når andre skævvrider. Mellem land og by. Mellem dem, der har mindst, og dem, der har mest. Så kæmper vi imod.
Og på den måde ligner dansk politik jo sig selv. Og det er faktisk også stadigvæk sådan, at hvis I vil et Danmark, der er retfærdigt. Uden stor ulighed. Uden store skel. Ja, så skal I stemme på Socialdemokratiet.
Nu gik vi glip af en valgkamp. Liberal Alliance kravlede ned fra træet og ind i ministerbilerne. Men om et halvt år. Så får I muligheden til kommunalvalget. I skal give os mandatet til at kæmpe videre for det Danmark og for det samfund, som vi gennem generationer har bygget op.
Og det er et stærkt samfund. Vi har vores udfordringer og vores problemer – og det vender jeg tilbage til – men når alt kommer til alt, så har vi ganske enkelt skabt et af verdens bedste samfund.
Jeg kan ikke finde et eneste land, jeg hellere ville bo og se mine børn vokse op i, end vores. Ingen anden samfundsmodel skaber mere reel frihed og muligheder for så mange. Lav kriminalitet. Tillid mellem mennesker. Gode boliger. Ordentlig løn. Fri og lige adgang til sundhed og uddannelse.
Den bedste danske opfindelse er Danmark. Det er svært at forstå dem, der gerne vil svække vores samfund. Men de findes. Nogle af dem bor så også i Schweiz.
Jeg tror på vores danske velfærdssamfund. Fordi jeg tror på jer.
Noget af det bedste ved at være formand for Socialdemokratiet, det er at få lov til at møde så mange forskellige mennesker. Besøge virksomheder og alt fra børnehaver til plejehjem. Jeg har været i praktik som sygeplejerske, og jeg har været med ambulanceredderne ude i natten.
Vores offentligt ansatte gør hver dag en kæmpe indsats. Der er mange svære opgaver. Men ved I hvad. Jeg tror faktisk ikke, det er den lille skrøbelige for tidligt fødte baby – den fulde unge Århusianer, der er væltet på cykel og derfor skal hentes af ambulancen – eller den demente plejekrævende ældre. Det er ikke dem, der gør arbejdet hårdt for vores sygeplejersker, sosu’er og ambulancereddere.
Jeg tror, det hårdeste for de offentligt ansatte er at høre på politikere, der slår ud med armene og siger, at selvfølgelig kan der spares mere og løbes hurtigere.
Jeg lover ikke guld og grønne skove. Og hvis danskerne betror os ansvaret, så vil der også under mit lederskab af landet være hårde prioriteringer. Men hovskisnovski-metoderne. Dem dropper vi.
Det er egentlig på grund af bureaukrati og for meget papirarbejde, at vi har foreslået en fingrene-væk-reform i den offentlige sektor. Nu siger vi det også til regeringen: Vi skal tro på vores offentligt ansatte. Mere plads til faglighed. Mere ledelse. Mindre detailstyring. Flere resultater.
Det er jo det, det handler om: en ældrepleje med værdighed. Børnehaver med kvalitet. Sygehuse, hvor der er tid til patienten. Meget skal vi gøre klogere og bedre, ja. Men omsorg kan ikke effektiviseres. Vores danske samfundsmodel er unik. Den skal vi ikke svække. Den skal vi styrke!
Regeringen vil hæve pensionsalderen. Det rammer jer, der er ved at planlægge jeres tilbagetrækning. Jer, der er i 50’erne. Det rammer jer, der er nedslidte. Og jer, der ikke er. Jer, der måske bare glæder jer til lidt mere fritid efter et langt arbejdsliv.
Socialdemokratiet har allerede for mere end ti år siden – sammen med et bredt flertal – besluttet, at pensionsalderen langsomt skal stige. I takt med, at vi også lever længere. Den aftale står vi ved. Men nye forringelser? Vi siger nej!
Som den tidligere asfaltarbejder Hugo fra Tårs i Nordjylland så rammende spurgte, da han var i fjernsynet: ”Jeg kunne godt tænke mig at spørge de politikere, som vil hæve pensionsalderen, om de nogensinde har forestillet sig, hvad 50 års hårdt fysisk arbejde gør ved en krop?”. Det tror jeg desværre ikke, alle mine kollegaer har. Men det har til gengæld jer på slagterierne, jer i ældreplejen. Jer, der gør rent, og jer, der tømmer vores skraldespande. Jer, der arbejder ude, når andre er inde. Og jer, der møder, når andre stadig sover.
Regeringen har den frækhed, at den ikke vil fortælle, hvor meget pensionsalderen skal hæves. Men vi ved, at der skal mange måneder til, hvis regeringsgrundlaget skal gå op.
Lars Løkke Rasmussen; i dag stiller jeg dig et spørgsmål: Hvor meget længere skal danskerne arbejde? Er det et halvt år? Er det et år? Er det to år? Jeg synes, at I fortjener et svar.
Det er ganske enkelt ikke rimeligt at ændre folks pensionsvilkår med så kort varsel. Og derfor kære venner: Pensionsalderen skal ikke hæves endnu mere end aftalt!
Vi kæmper for et Danmark, hvor forskellene bliver mindre. Ikke større.
Vi starter et godt sted.
Det går godt for dansk økonomi. Arbejdsløsheden er lav. De danske virksomheder klarer sig godt. Danske lønmodtagere er dygtige.
Løkkes kommunalreform har centraliseret Danmark mere end noget andet. Og da Kristian Jensen var skatteminister blev vores skattesystem år for år en skygge af sig selv. Skal man efterhånden grine eller græde?
Så er der udbytteskatten. Så er der inddrivelsen. Så er der restancerne. Det går ikke. De fleste af os betaler den skat, vi skal. Ikke mere end det, vi skal. Men heller ikke mindre. Venner: Tilliden til Skat er væk. Og det er farligt for vores samfund.
Når tilliden ryger, vil naboen på et tidspunkt spørge sig selv: Hvorfor skal jeg betale skat, når de andre ikke gør det? Jeg talte også om det for et år siden på 1. maj. Dengang fremlagde vi en storstilet plan mod skattesnyd. Med hårdere straffe til dem, der snyder og flytter penge i skattely. Jeg ved ikke helt, hvad det er, regeringen egentlig bruger deres tid på. Men bekæmpelse af skattely virker ikke til at være toppen af poppen hos de blå.
Vi hører stadig om snyd. Hvidvask af penge. Lyssky firmaer, der undslår sig skat. Som stjæler milliarder fra vores samfund.
Og det er jo absurd. At hvor pengene til velfærd er små. Mangel på pædagoger. Sygeplejesker der løber stærkere og stærkere. Dårligere vilkår for udsatte medborgere. At vi så samtidig er vidne til, at pengene fosser ud af Skat.
Det er åbenlyst, at regeringen ikke sidder på pengene. De sidder på hænderne. Det gør de medarbejdere, der er tilbage i Skat ikke. Men de kan ikke løfte den her store opgave alene. Vi skal genoprette tilliden til Skat. Vi vil ansætte 1.000 nye medarbejdere. I fire regionale skattecentre. To i Jylland, et på Fyn og et på Sjælland. Retfærdigheden skal tilbage i vores skattevæsen.
Løkke og Samuelsen har i stedet mødt hinanden i kærlighed til skattelettelser. Men man skal passe på med at blande kærlighed og politik.
Se bare på de radikale. Nu har de kastet deres kærlighed på Kristian Jensen. Manden, der ikke alene har været hård ved vores skattemyndigheder. Han har også bragt udviklingsbistanden ned til det laveste niveau i 30 år. Sparet millioner af kroner på uddannelse og foreslår store besparelser rundt omkring i kommunerne. Altså på folkeskolen, daginstitutioner og på ældreområdet.
Hvis det er kærlighed for de radikale, så er det da vist noget, der egner sig til Fifty Shades... nej, så hellere gode solide venskaber med flere. Til højre og til venstre. Og det er altså også som om, at Dansk Folkeparti træffer nogle bedre beslutninger, når der er en socialdemokrat lige ved siden af.
For uanset om Socialdemokratiet er i opposition. Som nu. Eller i regering. Som vi forhåbentlig snart kommer igen. Så lad mig love jer én ting: Vi vil samarbejde. Socialdemokratiet er hele Danmarks parti. Som vi altid har været. Svaret på vores udfordringer. Det ligger lige foran næsen på os. Det er vores samfundsmodel. Hvor vi har tillid til hinanden. Hvor de bredeste skuldre bærer de tungeste byrder. Og hvor vi løfter i flok.
Vi vil styrke Danmark. I morgen skal blive bedre end i dag. For os alle. Og derfor. Når vi træder et skridt frem. Så kigger vi os altid over skuldreren og sikrer os, at alle er med.
Det er vores projekt. Det er mit projekt. At blive statsminister for alle og for et Danmark, vi er fælles om.
Rigtig god 1. maj!







Tale






Længe før valget blev udskrevet, blev denne valgkamp, vi nu er i gang med, spået til at blive den grimmeste og mest dramatiske i mands minde. Ordene har lydt: polarisering, personangreb, større og større splittelse. Jeg synes, debatten i dag har været anderledes. Det har været en god debat, hård til tider, rimelig – for det meste – men uretfærdig har den ikke været på noget tidspunkt. Den har handlet om politik og om løsninger.
Jeg har lyttet mig til, at alle mener, at regeringen ikke har gjort nok. Det mener regeringen sådan set også. Det er jo derfor, at vi søger genvalg. Fagligheden på tværs har været høj. Der har været mange nye perspektiver på tingene. Jeg anede f.eks. ikke, at både fru Mai Villadsen og hr. Thomas Danielsen vidste så meget om parforholdskonstruktioner. En forlovelse er blevet proklameret – stort tillykke til hr. Torsten Gejl. Tonen har været direkte og kontant, sådan må det være, og sådan er det. Og udefra, hvis man bare lige kigger ind her i vores smukke sal, kan det jo nogle gange komme til at se ud, som om vi ikke helt kan med hinanden. Men selvfølgelig kan vi det. Når det kommer til stykket, er vi først og fremmest gode kolleger. Der er tillid og respekt, også mellem politikere, der er uenige om meget. Vi 
er 
politiske modstandere, især når der er valgkamp, men vi er først og fremmest kolleger.
Der findes ikke et blåt Folketing og et rødt Folketing; der findes heldigvis kun ét Folketing. Der er ingen aftaler uden et flertal; vi er forskellige partier med forskellige svar. Hr. Søren Pape Poulsen sagde tidligere i dag, at der er to veje for Danmark, og det er jo rigtigt, men hvorfor prøver vi ikke at finde en vej sammen? Selvfølgelig trækker vi i hver vores retning, men man kan jo også komme til at trække så hårdt i én retning, at man risikerer at slå noget i stykker.
Mere end i mange år er der brug for sammenhold. Truslerne udefra er nu større og mere alvorlige end de største uenigheder, der er herinde i salen. Og derfor er folketingsvalget i år 2022 et tryghedsvalg: tryghed for den enkelte, for familierne, for jeres økonomi og hverdag og tryghed for Danmark og for Europa. For vi står i en alvorlig sikkerhedssituation. Der er en energikrise og sorte skyer over økonomien.
For kun en uge siden blev tre gasledninger sprængt i stykker i internationalt farvand, men lige uden for Bornholm og Christiansø. Det kom helt tæt på. Jeg tror, de fleste har set billederne af havet, sydende og boblende. Samtidig med det følger vi med gru krigen i Ukraine, en krig, der er umenneskelig og utilgivelig. Jeg havde selv lejlighed til at besøge vores venner i Ukraine tidligere på året i Kyiv. Jeg så de sønderbombede byområder, jeg så de sønderbombede skoler og boligblokke. Alle har set billederne fra hospitaler og meget andet. For bare et år siden levede folk i Ukraine et helt almindeligt liv, som vi gør. De fulgte deres børn i skole om morgenen, interesserede sig for fodbold, gik på arbejde, gik ud og spiste om aftenen – Kyiv er en fantastisk by – mødtes med deres venner, fejrede fødselsdage. Nu ligger deres huse i ruiner. Familierne er blevet revet fra hinanden.
Tak til alle dem, der har støttet Ukraine og det ukrainske folk, både her og i den danske befolkning. I morgen tager jeg til Prag til møde i Det Europæiske Råd. Vi skal igen diskutere problemerne med inflation i Europa, og så skal vi genbekræfte, at Europa bliver ved med at stå ved Ukraines side, nøjagtig som vi har besluttet det her i Folketinget.
Vi tager ansvar i Danmark, når det er svært, og det 
er 
svært lige nu. Det er svært for Europa, og det er svært for Danmark. Alle kan mærke inflationen, selv oppositionen, hvor der nu også er gået inflation i antallet af statsministerkandidater. Jeg vil gerne have lov til at kvittere for, at inflation har fyldt så meget i debatten, som den har. Jeg vil også gerne have lov til at kvittere for, at ansvarligheden i den diskussion er så høj.
Jeg har lyttet mig til, at flere kollegaer har udtrykt bekymring for, hvordan det vil gå med en valgkamp og inflation. Vil man så risikere, at alle byder over hinanden, og at vi pludselig står med et resultat, der i virkeligheden kan betyde, at vi forlænger og forværrer situationen? Men når man lytter til debatten i dag, er det faktisk ikke det, Folketinget er i gang med. Det er ikke det, partierne bringer til bordet.
Alt, hvad jeg har lyttet mig til i dag, går jo på, at vi skal gøre, hvad vi kan, uden at forlænge og forværre krisen. De fleste er også ærlige og oprigtige og siger: Vi kan ikke holde alle skadefri. Men de fleste er også enige om, at vi skal gøre, hvad vi kan, for at hjælpe så godt som overhovedet muligt. Og vi ved godt, også fra regeringens side, at det, der er på bordet nu, jo ikke løser alle problemer, for man kan netop ikke holde alle skadefri.
Ikke desto mindre er der truffet beslutning om en varmecheck, en ældrecheck, et loft over huslejestigninger og mulighed for indefrysning af de stigende energiregninger. Elafgiften er kommet i bund, og der er en ekstra håndsrækning til børnefamilierne. Det er alt sammen godt, men det er givet ikke tilstrækkeligt. Og noget af det, vi gerne vil gå i gang med efter et valg, hvis danskerne betror os ansvaret igen, er noget, som andre også har nævnt i debatten i dag, nemlig at beskatte de ekstraordinære profitter, som nogle selskaber får på grund af krigen. De penge bør, krone for krone, føres tilbage til danskerne.
Vi skal hjælpe hinanden igennem den her krise, og vi skal gøre os fri af den afhængighed, Europa oplever i dag. Det kræver, at vi fortsætter en ambitiøs grøn omstilling af vores samfund. Og til klimadebatten i dag har jeg lyttet særlig godt efter. Det står klart efter i dag, at et blåt flertal ikke er et grønt flertal. Der er et bredt flertal i dag bag klimaloven. Der er også borgerlige partier, som er med. Ofte siger man det rigtige, når man diskuterer mål og principper, der ligger langt ude i fremtiden. Men så snart det begynder at blive konkret og dermed også svært, er det altså, som om noget af overfladen krakelerer.
Ville Danmark have en klimalov i dag, hvis den nuværende opposition tilbage i 2015 havde fået flertal? Jeg tvivler. I dag har de borgerlige partier i debatten mest af alt konkurreret om at frede dansk landbrug mest muligt. Og ja, dansk landbrug er der meget godt at sige om. Vi producerer fødevarer i Danmark på en mere miljø- og klimavenlig måde, end man gør i mange andre lande. Det skyldes jo bl.a., at vi har innovative, dygtige landmænd, som selvfølgelig tager et ansvar for den verden, de er en del af. Men det skyldes jo også, at vi som samfund stiller krav, og at vi forventer, at alle sektorer bidrager til den grønne omstilling.
Derfor burde det ikke være så svært at svare på det spørgsmål, som er stillet ad nogle omgange, nemlig: Skal der indføres en CO2-afgift for dansk landbrug, nøjagtig som industrien nu har oplevet det? Vi mener, at det er nødvendigt, for ellers bliver vores klimamål ikke effektivt. En grøn fremtid – det synes jeg står klart efter dagens debat – kræver et rødt flertal. At bremse op nu, hvor Danmark endelig igen går forrest, vil altså være en fejl. Og fejl er der også blevet spurgt rigtig meget til i dag.
Vi står på ubetrådt land. Vi står i en situation, som ikke ligner noget, vi har prøvet før. Kommer vi til at begå fejl? Ja. Kommer jeg til at begå fejl? Ja.
Sådan sagde jeg den 11. marts 2020. Da pandemien ramte os og vi traf beslutningen om den delvise nedlukning af Danmark, traf vi en beslutning hurtigt og resolut. Det er en beslutning, som har været medvirkende til at redde menneskeliv. Det er en beslutning, som har været med til at sikre, at Danmark kom godt igennem pandemien både menneskeligt og økonomisk. Og det var i øvrigt også en beslutning, der efterfølgende fik bred opbakning fra alle folketingspartier. Da den krise ramte vores samfund, valgte vi her i Folketinget at stå sammen.
Jeg har ikke det præcise tal. Min vurdering er, at jeg selv har været med til at afholde mere end 25 pressemøder om corona. Hvis man spørger journalisterne, har det ikke ligefrem været korte pressemøder.
Er der begået fejl undervejs? Ja. Og jeg skulle næsten til at tilføje: Selvfølgelig er der begået fejl, når man håndterer så svær en krise.
Det var f.eks. en fejl, da jeg sagde, at hverdagen ikke ville blive den samme igen, for det blev den heldigvis. Den er blevet den samme. Vi krammer, vi giver hånd, vi sidder tæt, vi går til koncerter, vi synger sammen, vi gør alt det, mennesker har lyst til at gøre med hinanden, uden forbehold, uden afstand, uden værnemidler. Så det var en fejl, da jeg på et pressemøde siger: Jeg tror ikke, at hverdagen kommer tilbage. Den kom tilbage – heldigvis. Jeg havde ikke ret i den forudsigelse, og hvor er jeg dog i øvrigt utrolig glad for det.
Det var også en fejl, at vi ikke fandt nogle bedre muligheder undervejs for, at mennesker kunne tage afsked med hinanden på hospitaler, hospicer og plejehjem. For der har været beretninger, som har gjort et kæmpe indtryk, og det piner mig. Men på det tidspunkt, vi stod i det, var vi så bekymrede for smittespredning, at vi ikke kunne se, hvordan vi kunne gøre det anderledes.
Det var også en fejl, da jeg på et andet pressemøde sagde: »Lev med det.« Det blev sagt i en kontekst om, at nogle gange, når man krisehåndterer, kommunikerer man måske lidt mere direkte og lidt mere uden filter, end man bør gøre i alle mulige andre sammenhænge, hvor presset ikke er lige så stort. Og det var faktisk tænkt som et forsøg på at forsvare nogle mennesker, som stod midt i krisehåndteringen, og som ikke kan forsvare sig selv i offentligheden. Men det kom jo til at lyde for hårdt. Det kom til at lyde, som om jeg som statsminister bare sagde: »Lev med det.« Det var ikke det, der var min intention. Så var det en fejl at sige sådan på et pressemøde? Ja, det var det jo.
Så ja, vi har begået fejl, og jeg har begået fejl. Men jeg er nødt til at sige, at det ikke var en fejl at slå minkene ned i Danmark. Jeg kunne godt holde en lang tale her – og det har jeg også lyst til at gøre – om den risikovurdering, vi modtog, om, hvor bange vi var for nordjydernes helbred, om dødsfaldene på plejehjemmene, om den risiko, der var for, at vaccinen måske ikke kom til at virke. Det var bekymringen for en hel verden, som ville reagere negativt over for dansk eksport. Men jeg skal nok lade være at holde den tale. Og jeg kommer heller ikke til i aften at dvæle ved, hvorfor vi gjorde, som vi gjorde, for det 
har 
vi sagt i mange andre sammenhænge.
Men lad mig så her i aften prøve at sige noget andet, nemlig om de overvejelser, vi efterfølgende har haft, de overvejelser, jeg efterfølgende har haft. For selvfølgelig skal man lære af sådan en situation og gøre alt, hvad vi kan, for at en regering ikke ender i den samme situation. Og jeg 
er 
oprigtig ked af den usikkerhed og den frustration og den sorg, som mange minkavlere har oplevet. Og jeg kan godt være ked af det på nogle menneskers vegne, selv om jeg står ved en beslutning. For det var den rigtige beslutning. Men det var også en hård tid for de berørte familier. Derfor har jeg givet minkavlerne en undskyldning, og jeg gør det gerne igen.
Der er også noget andet, der ærgrer mig i den nu efterhånden meget lange diskussion om mink: at det ikke lykkedes os her i Folketinget at holde fast i en bred politisk opbakning til den her del af coronahåndteringen. For det efterfølgende forløb har vist os, hvad det er, splittelse og polarisering medfører, hvis ikke vi står sammen. Hvis vi skal bygge en bro over splittelse – og det skal vi altid forsøge – skal vi selvfølgelig tage ved lære af det forløb, der har været.
Fra regeringens side har vi forsøgt at række hånden frem og foreslået nogle forskellige ting: en rådføringspligt, hvor den til enhver tid siddende regering i lignende krisesituationer er forpligtet til at rådføre sig med Folketinget under mere formelle rammer; et demokratiudvalg, der skal forholde sig til den måde, regeringsarbejdet er indrettet og organiseret på; en opstramning af procedurer; og ikke mindst en revision af offentlighedsloven med mere åbenhed.
Den fejl, der blev begået i minksagen, altså at det ikke blev kommunikeret klart, at der ikke var hjemmel, fordi regeringen ikke vidste det og ikke blev advaret, er en fejl, som regeringen selv har gjort Folketinget opmærksom på. Det er ikke så tit, den detalje bliver nævnt. Jeg nævner den i dag, fordi det er en vigtig detalje – også at fejlen har fået konsekvenser. En minister er gået af, et ministerium er blevet delt op, der blev udarbejdet en redegørelse, og regeringen støttede straks, at der efterfølgende blev nedsat en kommission til at afdække forløbet.
Det er – bliver jeg nødt til at sige – i ret skarp kontrast til oppositionens ageren, dengang I havde ansvaret. Noget af det første, I gjorde, var at lukke Irakkommissionen, som dengang var i gang med at undersøge grundlaget for Danmarks krigsdeltagelse. Måske fordi det handlede om ens egne partier, satte man en stopper for en uvildig undersøgelse, da man fik magten.
Alligevel påstår man, at det er os, der er magtfuldkomne. Det blev sagt første gang, kun en uge efter at regeringen blev dannet tilbage i juni 2019. Siden da er det blevet sagt rigtig mange gange, bl.a. i sidste uge. Så sent som i sidste uge var Venstre med i en bred aftale om psykiatrien og sagde i den sammenhæng, at aftalen, som man selv er en del af, var udtryk for magtfuldkommenhed. Det er alligevel nyt, bliver jeg nødt til sige.
Slår man op i ordbogen, defineres magtfuldkommenhed som det at besidde og egenrådigt udøve absolut magt. Absolut magt – det tætteste, Socialdemokratiet nogen sinde har været på absolut magt, er mange år siden. Det var i 1935, da Stauning fik 46,1 pct. af stemmerne. Ikke engang dengang havde vi et flertal selv. Det har vi faktisk aldrig nogen sinde haft og – bliver jeg nødt til at tilføje – slet ikke nu.
Tværtimod har vi igennem hele vores partis liv efterstræbt og forsøgt samarbejde, folkestyre, og kompromiser og de brede løsninger. Uagtet hvad der måtte blive sagt, er det også det, der har været tilfældet nu igennem mere end 3 år. Hver eneste dag, når en af regeringens ministre står op, er der ikke flertal for regeringens politik. Hver eneste dag skal man ud og finde de 90 mandater, og ganske mange dage er det også lykkedes.
Her tog debatten i dag lidt en drejning, og måske skyldes det, at der er en del kvindelige partiledere. Jeg opdagede nemlig tidligere i dag til min store overraskelse, at hr. Alex Vanopslagh ikke alene har mellemnavnet Dominique, men også tidligere har bragt det her perspektiv ind i debatten. I et indlæg i Politiken under overskriften »Kvinder elsker dominerende mænd« skrev hr. Alex Vanopslagh for år tilbage, og jeg citerer: »På kryds og tværs af kulturer observerer vi, at kvinder er mere« – og nu skal I holde fast – »venlige, sympatiske, varme og samarbejdsvillige end mænd.« Så fik vi da lukket den diskussion. Jeg er ikke enig; jeg synes også, at alt det her gælder for mine mandlige kolleger.
Fakta fortæller altså, at ni ud af ti aftaler i den her valgperiode er indgået hen over den politiske midte. Brede aftaler er ofte bedre aftaler. Kunne vi ikke være stolte af det? Kunne vi ikke være stolte af alt det, vi har præsteret i fællesskab i den måske sværeste tid for vores land i moderne tid? For den stolthed tilhører os alle sammen, og den siger faktisk noget meget, meget fint om os, om partierne, om oppositionen. I har jo ikke sat jer med armene over kors. I var med til at løfte ansvaret, også da det var svært – i øvrigt som Venstre, SF, Konservative og Radikale Venstre gjorde det med det nationale kompromis.
Kl. 22:11
Vi var tynget af situationens alvor. Der var i rummet en stærk pligtfølelse og vilje til at tage ansvar, hvor vi fandt hinanden. På bare 5 dage blev Danmarks forsvarspolitik ændret mere skelsættende end på noget andet tidspunkt i løbet af de seneste 30 år. Efterfølgende kvitterede danskerne med et overvældende ja til at afskaffe forsvarsforbeholdet.
Samarbejdet omkring det nationale kompromis åbnede nogle nye perspektiver for dansk politik og for mig. Det er derfor, at jeg for 4 måneder siden på grundlovsdag foreslog en bred regering. Jeg ved godt, at hr. Lars Løkke Rasmussen foreslog det allerede i den sidste valgkamp, men en idé er jo ikke nødvendigvis dårlig, fordi andre har fået den før. Jeg er i hvert fald på det personlige plan kun blevet mere og mere overbevist.
Siden grundlovsdag er krigen gået ind i en ny og værre fase. Putin eskalerer med ulovlige annekteringer af Ukraine, der er trusler om atomvåben, inflationen går som et spøgelse hen over vores kontinent, og et økonomisk stormvejr rykker tættere og tættere på. Kriserne griber ind i hinanden, og i så usikre tider vil det gavne Danmark og vores land med et mere forpligtende samarbejde på tværs af de politiske blokke: en bred regering, som skal få Danmark igennem kriserne og sammen med vores allierede bistå Ukraine med at vinde krigen, som skal stå fast på udlændingepolitikken og vores danske værdier, hjælpe dem, der er hårdest ramt af krisen, og selvfølgelig løse nogle af de mere langsigtede udfordringer for dansk økonomi og velfærd.
Det er derfor, at vi har foreslået en helhedsplan for velfærdssamfundet, som skal række 15 år ud i fremtiden. Jeg håber, at alle partier vil byde sig til, og i dag vil jeg gerne invitere arbejdsmarkedets parter indenfor. Vi har behov for at tænke stort og bredt, og jeg tør næsten ikke sige det: at tænke nyt. Der vil være 125.000 flere ældre over 70 år i 2030. Det er fantastisk, det er jo resultatet af den måde, som vores samfund har udviklet sig på. Men med flere, der går på pension, og færre, der kommer ind på arbejdsmarkedet, går det fremtidige regnestykke ikke op. Det er os, der skal få tallene til at stå rigtigt.
Det kræver reformer, og det kræver, at vi tænker uddannelse og andre ting forfra. Det kræver også, at vi taler om løn- og arbejdsvilkår – noget flere af jer har bragt ind i debatten i dag. Inden valgdagen vil vi fra Socialdemokratiets side fremlægge vores bud på en række principper for, hvordan det kan udmøntes i praksis. Og vi er startet – kun startet – på et oprør mod papirarbejde og bureaukrati. Venstre har foreslået en reform af jobcentrene. Det synes vi er klogt, lad os tage det med. Lad os i det hele taget få alle gode idéer på bordet.
Når alt kommer til alt, handler det om noget meget konkret, nemlig at det også i fremtiden skal være trygt at blive gammel i Danmark; at det også i fremtiden skal være sådan, at barnet oplever ordentlig kvalitet, når mor og far er på arbejdet; at der også i fremtiden er hjælp at hente – professionelt og med omsorg – hvis man rammes af sygdom. Og det her kommer til at kræve reformer.
Hr. Søren Pape Poulsen har udtrykt det på den måde, at der er brug for flere indianere. Jeg tror ikke, at han mente det sådan helt konkret. Men nuvel, det er de færreste både offentligt ansatte og indianere, der får gavn af at fjerne topskatten, så lad os få sendt det forslag ud på de evige jagtmarker, begrave stridsøksen og måske ovenikøbet ryge en fredspibe. I den røde stamme skal vi nok lade være med at komme med flere indianerreferencer, og jeg vil gerne her afslutningsvis sige, at vi har haft et fantastisk godt samarbejde. Tak for det.
Til fru Pia Olsen Dyhr, fru Mai Villadsen og fru Sofie Carsten Nielsen: Det er jeres og jeres partiers fortjeneste sammen med Alternativet, at Danmark nu har verdens mest ambitiøse klimalov – nok verdens mest ambitiøse klimalov. Jeg er stolt af de resultater, I har presset på for at få, og som vi har opnået sammen. Det er en samtykkelov, som kommer til at ændre vores kultur og den måde, som vi ser på hinanden på; minimumsnormeringer, som er et løfte til vores børn og til de næste generationer; afskaffelse af uddannelsesloftet som et stærkt signal til vores unge.
Tak til alle Folketingets partier, og selvfølgelig også en tak til de nordatlantiske mandater. Respekt, tillid og ligeværdighed er de tre værdier, som fru Aaja Chemnitz fremhævede i dag, som er fundamentet for et stærkt rigsfællesskab, og jeg er enig. Og vi bliver glade og stolte, når fru Aki-Matilda Høegh-Dam udtaler, at Grønland nu føler sig hørt.
Jeg er enig i, at vi må forholde os til fortiden for sammen at kunne komme ind i fremtiden. Der er spiralsagen, hvor flere tusinde grønlandske piger og kvinder på den danske stats initiativ fik lagt en spiral op; eksperimentbørnene, hvor grønlandske børn blev fjernet fra deres egne familier og deres rødder og sendt til Danmark. Herhjemme indledte vi valgperioden med endelig at give en officiel undskyldning til godhavnsdrengene. Den er nu også givet til eksperimentbørnene. Både Grønland og Færøerne har i den her valgperiode fået en stærkere stemme, fordi vi nu har et rigtigt samarbejde i Kontaktudvalget.
Tak til hr. Edmund Joensen for troligt og pligtopfyldende at have repræsenteret Færøerne i Danmark og i Folketinget. Jeg er, som hr. Edmund Joensen også var inde på i sit indlæg tidligere, glad for, at det er lykkedes at aftale, at der nu oprettes et nyt fængsel på Færøerne, og det er ikke mindst takket være både hr. Edmund Joensen og hr. Sjúrður Skaale, at det nu forhåbentlig kommer på plads. Det har været et helt legitimt ønske om bedre vilkår.
Så til sidst til hr. Sjúrður Skaale, som jo har en fantastisk evne til at aflevere sine taler med både fynde og humor, men også altid med en mere bagvedliggende alvorlig pointe, vil jeg sige, at det er meget passende at citere fra Rockyfilmen, især når min yndlingsfilm er den første Rambofilm. I et interview – jeg husker ikke hvor – har hr. Sjúrður Skaale fortalt om det at være den sidste på talerstolen, og jeg citerer:
Folk er trætte, de er fyldt op, de kan ikke klare mere. Der er en mur af ord, som jeg skal bryde igennem. Det lykkes altid, også i dag.
Hvis hr. Sjúrður Skaale har ret i, at en valgkamp er en boksekamp, så glæder jeg mig til den ottende runde, og den kan jo så passende starte nu. Tak for ordet.







Tale






Velkommen til pressemødet. 
Det, jeg vil sige her i aften, vil få store konsekvenser for alle danskere. 
Der vil komme svære situationer for mange borgere. Der bliver brug for, at vi hjælper hinanden.
Før jeg når til det, vil jeg indlede om den situation, vi ser ind i, og baggrunden for den. 
Da jeg stod her i går, var 157 danskere smittede med corona.
I dag har vi 514 smittede.  
Antallet er mere end en tidobling siden mandag, hvor tallet var 35 smittede. 
Coronavirus spreder sig ekstremt hurtigt.  
Italien er lukket ned. På hospitalerne mangler der respiratorer og personale.  
Jeg vil gerne understrege: Det er ikke et skræmmebillede. Det er ikke et fantasifuldt udtænkt fremtidsscenarie. 
Det er virkeligheden i et land, som de fleste af os kender. Hvor mange har været på ferie. Et land i Europa. I vores del af verden.  
Vi har som myndigheder, borgere og som land lige nu én opgave, der er vigtigere end alle andre: 
Vi skal undgå, at for mange bliver smittet på én gang. Som det er sket i Italien. 
Det går allerede hurtigt herhjemme. For hurtigt. 
Derfor intensiverer myndighederne indsatsen for at afbøde og forsinke smitten i Danmark.
Jeg vil igen understrege, at vi har en meget stor forpligtelse til især at hjælpe de svageste i vores samfund, de mest sårbare, mennesker med kroniske sygdomme, kræftpatienter, de ældre. 
Af hensyn til dem må smitten ikke sprede sig. 
Hvis mange bliver smittet, kan kapaciteten på intensivafdelingerne ikke følge med. Sundhedspersonalet kan ikke følge med. Ikke kun fordi sygehusene bliver overbelastede af kritisk syge mennesker. Men også fordi en stor del af plejepersonalet selv kan blive syge eller være i karantæne. 
Det er præcis den situation, vi skal gøre alt, hvad vi kan, for at undgå. 
Vi har bevæget os videre mod den næste fase i epidemien. Hvor smitten ikke kun kommer fra dem, der har været ude at rejse. Men hvor vi også er begyndt at smitte hinanden i Danmark. 
Derfor skal vi tage stærkere midler i brug for at hindre smittespredning. 
Det kan kun lykkes, hvis alle gør det sammen. Alles adfærd bliver afgørende.
Vi må alle sammen være klar over situationens alvor. 
Den sundhedsfaglige smitteanalyse er, at der er én ting, der virker mod smitte. 
Ikke at omgås hinanden for meget. 
Vi skal stå sammen. Vi skal passe på hinanden. Men på en anden måde, end vi plejer. 
Vi plejer som danskere at søge fællesskabet ved at være tæt sammen. 
Nu skal vi stå sammen ved at holde afstand. 
Vi får brug for samfundssind. Vi får brug for hjælpsomhed. Jeg vil gerne sige tak til borgere, virksomheder, arrangører, frivillige organisationer – alle, der indtil nu har vist, at det er præcis det, vi har i Danmark – samfundssind. 
Det får vi brug for i de kommende uger. 
Vi skal hellere handle i dag, end fortryde i morgen.  Vi skal sætte ind dér, hvor det virker. Hvor smitten spredes mest. 
Det er dér, hvor mange mennesker er samlet.
Daginstitutioner, skoler, uddannelsesinstitutioner.
Aktivitetstilbud, arrangementer. I den kollektive trafik. 
Derfor er myndighedernes anbefaling, at vi lukker ned for al unødvendig aktivitet på de områder i en periode. Vi anlægger et forsigtighedsprincip.
Derfor tager myndighederne nu følgende skridt:
Elever og studerende på alle uddannelsesinstitutioner sendes hjem nu.
Og foreløbigt to uger fra fredag.
Alle indendørs kulturinstitutioner, biblioteker og fritidstilbud lukker nu. 
Og foreløbigt to uger fra fredag.
Alle private institutioner, frivillige foreninger, trossamfund mv. opfordres kraftigt til at gøre det samme.
Alle offentligt ansatte, der ikke varetager kritiske funktioner, sendes hjem fra arbejde 
fra fredag og foreløbigt to uger.
Det vil ske på den måde, at alle offentlige arbejdsgivere opfordres kraftigt til at sende flest muligt medarbejdere hjem nu. Flere er allerede i gang.
Alle offentligt ansatte, der ikke varetager kritiske funktioner, skal sendes hjem.
De hjemsendte skal så vidt muligt arbejde hjemmefra. Men alle hjemsendte vil få løn i den offentlige sektor. 
De, der ikke kan sendes hjem, er blandt andet personale i sundhedssektoren, ældresektoren, politiet og mennesker, der arbejder med socialt udsatte. 
Lige præcis jer har vi mere brug for end nogensinde.
Alle private arbejdsgivere
 opfordres kraftigt til at sikre, at flest muligt af jeres medarbejdere arbejder hjemmefra, afspadserer eller afholder ferie.
Vi skal minimere aktiviteten mest muligt. Men uden at sætte Danmark helt i stå. Vi skal ikke kaste Danmark ud i en økonomisk krise. 
Så vi vælger ændringer i den offentlige sektor for at understøtte, at den private sektor kan fortsætte bedst muligt i længst mulig tid.
Og alle vi andre skal selvfølgelig kunne købe varer i butikkerne. 
Der skal produceres, transporteres og sælges varer.
Og her vil jeg understrege: Vi er ikke i en fødevarekrise. Der er ingen grund til at hamstre rugbrød og toiletpapir. Heller ikke i morgen. 
Alle skoler og dagtilbud
 lukkes fra på mandag og to uger frem. 
Jeg vil opfordre alle forældre og familier til, at de, der allerede i morgen kan holde børnene hjemme – gør det. Så vi får en gradvis indfasning. 
Hvordan skal børnefamilierne klare det? Vi må hjælpe hinanden.
Jeg vil opfordre familierne til allerede nu at tale om, hvad der kan lade sig gøre. Om far og mor kan møde forskudt. Om naboer, venner, familie kan passe. Vi bliver nødt til at hjælpe hinanden.
Skoler og institutioner vil blive holdt åbne til de forældre, der ikke kan finde en anden løsning. 
Hvis man ikke har andre muligheder, så må man selvfølgelig møde op med sit barn. Så må skolen eller daginstitutionen finde ud af det. Det er ikke, fordi det er blevet farligt at gå i skole. Men der er en smitterisiko, når man er mange samlet.
Der vil også komme ordninger for de forældre, som er nødt til at tage på arbejde. 
Men det hele vil ikke være på plads fra dag ét. Derfor appellerer jeg allerede nu til tålmodighed. 
Vi skal begrænse anvendelse af kollektiv trafik. 
Vi er i gang med, at udbyderne tager de nødvendige initiativer for at sikre, at passagerer ikke står for tæt. Og det er begyndt at virke. Det har vi set i dag. 
Nu gør vi mere. Der indføres pladsbilletkrav hos DSB på alle afgange på regional-, intercity- og lyntog. 
Sygehuse og plejehjem
 opfordres til at begrænse besøgende. Med øjeblikkelig virkning. Det er vigtigt, at alle pårørende respekterer det.
Myndighederne har før opfordret til, at man ikke samles mere end 1.000 mennesker. Nu lyder opfordringen herfra,
 at man ikke samler flere end 100 mennesker indendørs. 
Og til, at natklubber, diskoteker, værtshuse mv. holder lukket i en periode. 
Vi har ikke hjemmel til at forbyde det, som lovgivningen er i dag. Men vi kommer til at bede Folketinget om at vedtage hastelovgivning allerede i morgen, og fra starten af næste uge udstedes et egentligt forbud. 
Alle de drastiske ting, jeg har nævnt, betyder, at vi danskere kommer til at se mindre til hinanden. I første omgang i to uger.
Desuden skærper Udenrigsministeriet igen
 rejsevejledningerne.
Der er allerede en række lande og områder, man ikke skal tage til. Det er Norditalien, Iran samt en række specifikke områder i Kina, Sydkorea, Østrig. 
Nu tilføjes en række lande og regioner til listen.
Regeringen overvejer også at undersøge muligheden for at indføre 
yderligere restriktioner ved indrejse i Danmark.
 Det kan fx være tvungen helbredsundersøgelse, før man må komme ind i Danmark.
Alt det her tilsammen får kæmpe konsekvenser for hele Danmark. Kæmpe konsekvenser. 
Men alternativet – ikke at gøre noget – ville være langt værre. Det håber jeg på, at der vil være forståelse for. Det er jeg overbevist om, at der vil være.  
Normalt ville en regering ikke gå ud med så indgribende meldinger uden at have løsningerne klar for alle berørte. 
Men vi står i en helt ekstraordinær situation.  
Jeg vil sige ærligt. Det rejser mange og helt relevante spørgsmål. Og hverken jeg selv eller myndighederne har alle svarene endnu.
Jeg vil også sige helt ærligt: Vi kommer ikke igennem det her uden omkostninger. Virksomheder vil opleve tab. Nogle vil miste deres arbejde.  
Regeringen vil gøre, hvad vi kan for at afbøde konsekvenserne både for virksomheder og lønmodtagere. Vi er i dialog med arbejdsmarkedets parter om, hvordan vi gør det bedst. 
Jeg vil desuden kraftigt opfordre alle sårbare borgere til at blive hjemme. Holde sig hjemme. Dem, som corona kan ramme særligt hårdt. 
Alle, der er raske, har et kæmpe ansvar for de mest udsatte.  Jeg hører mange steder fra, at mange allerede har organiseret sig. Fundet løsninger. Fx med, at naboen køber ind. Man laver mad til hinanden. Man holder øje og er opmærksom.
Lad os nu vise, hvad vi kan, når det gælder.
Danskerne er i gang. Vi udviser samfundssind. Det er det, der fungerer. 
Meget af løsningen på det, vi står overfor, hviler på danskernes skuldre. 
Jeg vil igen sige tak for et godt samarbejde med Folketingets partier. 
Jeg har i aften holdt møde med partilederne og Folketingets formand om hastelovgivning på en række områder. Der er fuld opbakning til, at vi skal have de nødvendige redskaber klar i epidemiloven og anden lovgivning.  
Til sidst kan jeg nævne, at jeg selv har gået min kalender igennem. Jeg vil ikke deltage i udadvendte aktiviteter de næste 14 dage. Det samme gælder mine ministre. 
Når vi holder møder i Statsministeriet, sidder vi på hver anden stol. Ligesom her til pressemødet i dag.
Det er måske små ting. Men det er også summen af de små ting, der er en del af løsningen.
Jeg er klar over, at det, jeg, sammen med myndighederne, beder danskerne om i dag, er store ting. Meget indgribende.
Vi gør det, fordi det har effekt. Vi skal ikke gå i panik.
Vi må hjælpe hinanden. Vise overskud – tænke på andre. Særligt på dem, som er udsatte.
Jeg vil takke alle i vores sundhedsvæsen for den kæmpe indsats, I yder. Tak for jeres indsats nu. Og på forhånd tak for jeres indsats i de kommende dage, uger og måneder. 
Jeg vil sige det, som det er. Det bliver hårdt.
Situationen kommer til at stille kæmpe krav til os alle sammen.
Men selvfølgelig helt særlige krav til jer, der arbejder på vores sygehuse. På intensivafdelingerne. På højrisikostuerne. 
Vi får meget, meget brug for jer i den allernærmeste fremtid. 
Vi står på ubetrådt land. Vi står i en situation, som ikke ligner noget, vi har prøvet før. 
Kommer vi til at begå fejl? 
Ja.
Kommer jeg til at begå fejl?
Ja.
Jeg får brug for jeres tålmodighed. Vi kan ikke svare på alle spørgsmål lige nu. Men på flere, så hurtigt det kan lade sig gøre.
I morgen vil der være pressemøde med ressortministrene. Her vil også være mulighed for at stille spørgsmål.
Udmeldingen i dag bliver ikke de sidste initiativer fra myndighederne. 
Vi skal alle gøre alt, hvad vi kan, for at passe på danskerne. På Danmark. På hinanden.







Tale






Kære udsendte, kære pårørende.
I dag hylder vi de mænd og kvinder, som har været udsendt, og som er udsendt for Danmark.
En af dem hedder Mikkel. 
Han er kaptajn i Flyvevåbnet og indtil den 1. maj i år var han udsendt til Irak.
Jeg vil gerne begynde med at læse op, hvad han har skrevet om sin oplevelse. 
“At være udsendt for Danmark kan ikke beskrives med et enkelt ord. 
Det er afsked og afsavn og en knude i maven. 
Det er ventetid og kedsomhed, frustrationer og hårdt arbejde. 
Det er skræmmende, når man befinder sig imellem stridende parter i en konflikt, man knap nok forstår. 
Når alarmen går om natten, og lejren angribes. 
Det er eksamensdag, når års træning omsættes til handling.
Det er venskaber, der knyttes gennem oplevelser, som kun vi forstår. 
Det er eksotisk, spændende og en oplevelse, der giver et nyt perspektiv. 
Det er råt, uden filter og med direkte feedback. 
Men mest af alt, så er det det hele værd.” 
Kære Mikkel. 
Jeg vil på Danmarks vegne sige tak.
Til dig og til de tusindvis af mænd og kvinder, der har været udsendt i Danmarks tjeneste. 
Nogen af jer er til stede her i dag på pladsen. 
Af hjertet tak for jeres indsats. 
Tak for jeres mod. 
Og tak for jeres vilje til at gøre en forskel. 
For Danmark og for verden. 
I sætter jeres liv på spil for andre mennesker og for de værdier, som vores Danmark bygger på. 
Menneskets ret til frihed, til tryghed, og til at leve i demokrati. 
Værdier, som vi ved, vi aldrig kan tage for givet. 
Der var Balkan, der var Irak. 
Der var Afghanistan og andre brændpunkter på jordkloden. 
Og den 24. februar, der vendte krigen tilbage til Europa.
Det er brutalt. det er umenneskeligt, og det er ubærligt. 
Vi ved, at vi kan forebygge mange konflikter og krige med de bløde redskaber i vores udenrigs- og sikkerhedspolitik. 
Men når krigen, den truer mennesker, os og vores allierede, ja så skal vi kunne svare tilbage, og vi skal kunne svare tilbage med hårdere våben end vores modstander. 
Vi skal beskytte NATOs østlige flanke, og det gør vi. 
Mere end 1.000 danske soldater står nu i forreste række i Baltikum. 
Danske F-16 fly har sikret vores allieredes luftrum, og søværnet har patruljeret Østersøen. 
Og danske sygeplejersker, læger, beredskabsfolk, soldater og andre specialister har løbende støttet vores ukrainske venner. 
Med træning, et mobilhospital, en teltlejr, entreprenørmaskiner, med at organisere indkvartering, våben og meget, meget mere. 
I kan være stolte af jeres indsats. 
Ukraine skal vinde den her krig.
Der findes ikke et alternativ. 
Taber Ukraine, så taber vesten, og så taber vi os selv. 
Og det skal være slut med autokrater, der uden respekt for internationale spilleregler, menneskerettigheder, og frie landes ret til selv at definere deres fremtid, kan tegne streger på et kort efter forgodtbefindende. 
Derfor kan der kun være én vinder af den her krig, og det er Ukraine. 
Og det kan Ukraine kun, hvis vi andre i Europa transatlantisk går sammen med andre gode partnere, står bag ukrainerne til den bitre ende. 
Med sanktioner, med finansiel hjælp, med modtagelse af de fordrevne flygtninge, med genopbygning, med træning, og ja, med våben. 
Forleden dag havde jeg lejlighed til at besøge Veterancentret i Ringsted.
Her talte jeg med tre tidligere udsendte. 
Det er tre blandt mange, men hver med en enkeltstående vigtig historie.
Det er vigtigt, at vi lytter til jer og altid anerkender indsatsen. 
Vi har heldigvis år efter år fået en bedre og mere sammenhængende veteranindsats, men vi er ikke i mål endnu. 
Ingen soldat må nogensinde være i tvivl om samfundets anerkendelse og sikkerhedsnettets masker. 
De kan godt blive finere endnu. 
Bag enhver udsendt står der flere pårørende herhjemme.
En mor, en far, bror, søster, søn, datter, kæreste, ægtefælle og bedste ven.
I, de pårørende, bærer en stor byrde, derfor fortjener I vores anerkendelse og taknemmelighed.
Heldigvis kommer de fleste udsendte godt hjem. 
Men ikke alle ulykkeligvis.
Jer, som har været udsendte for Danmark og friheden og har det svært, eller som er pårørende til en tidligere udsendt i nød. 
I dag er vores tanker hos jer. 
Og jer, der har mistet, må I i jeres ubærlige sorg til trods være stolte af jeres søn eller datter, jeres ægtefælle, forælder og ven. 
Når Danmark i dag hejser vores smukke flag, så hejser vi det for jer. 
Vi er jer dybt taknemmelige. 
Tak for ordet. 







Tale






Kære Pia 
Tillykke! 
Ti år som partiformand. Det er lang tid i dansk politik. 
Tænk. I dag for præcis ti år siden hed partiformændene. Og nu nævner jeg bare nogle stykker: 
Helle Thorning, Morten Østergaard, Anders Samuelsen, Lars Barfoed, Johanne Schmidt-Nielsen, Uffe Elbæk, Kristian Thulesen-Dahl. Og ja, selvfølgelig også Lars Løkke. Blot for et andet parti. 
Og på den måde er du jo så konstanten. Stadig den samme. Stadig på toppen. Og stadig SF’er. 
Og jeg vil gerne vædde en hjemmestrikket sweater på, at du også er her om fem år. Og måske sågar om 10 år. 
<chunk>Din gnist blev tændt, da du var en stor pige. Du var indigneret over uretfærdigheder. Og besluttede dig for at vie dit liv til at gøre en forskel. 
Derfor bladrede en del partiprogrammer igennem. Snævrede det ind til et spændende felt. DSU og SFU. 
Du meldte dig til partimøder begge steder. Inden du besluttede dig. 
Min historie er lidt anderledes. Jeg overvejede et par timer SF. Kom hurtigt tilbage til det rigtige valg. 
Men det er da en sjov tanke. Hvad nu, hvis vi havde valgt samme parti? 
Det skete som bekendt ikke. Du valgte SF. Og der hvor du ikke har været tilfreds med SF’s linje – ja, der har du ikke ændret dig, men SF. 
Og selvom vores partier ofte bliver drillet for at ligne hinanden. Så er vi stadig ret forskellige. 
Jeg har for eksempel kigget lidt i jeres principprogram. 
Ejendomsretten til produktionsmidlerne skal bredes ud. I er stadig tilhængere af ØD. Og så er I – og hold nu fast - et folkeligt socialistisk parti med afsæt i selvforvaltningstraditionen. Jeg aner overhovedet ikke, hvad det er. Men det må du gerne forklare mig en dag, hvis du altså ved det. 
<chunk>Spøg til side. Til trods for, at vi valgte hvert vores parti, så har jeg knyttet et meget særligt bånd til dig. Det har jeg både som kollega og som min ven. 
Du skal vide – og jeg tror, du allerede ved – at jeg sætter stor pris på dig og din familie. 
Du er én, jeg ved, jeg kan regne med. Og jeg vil til min død være dig dybt taknemmelig for vores samarbejde, ikke mindst under COVID-19. 
Det var svært, og der var mange bøvlede beslutninger, der skulle tages. Men du var der, og tusind tak for det. 
Du er dig selv. Afholdt. Respekteret. 
Og sjov. I hvert fald, så griner du højt. Og det gør du især, når du selv synes, at du siger noget, der er sjovt. For det er ikke altid, at det er sjovt. Men fordi du selv griner så højt, så er det smittende. 
Jeg elsker at grine med dig. Din hjertelighed. Din oprindelighed. Din varme. Og din omsorg, når det blæser. 
Men man skal ikke lade sig narre.
Du kan også blive vred. Ja, rasende. Og du husker ret godt. 
<chunk>Tak for dit store internationale engagement. For det nationale kompromis. At Europa er i dit hjerte. Og på din tiltro til, at politik nytter. 
Også i forhold til de helt store udfordringer. Klima- og biodiversitetskrisen. 
Du har dine egne sten med i bagagen. Og derfor ved du, hvordan livet er, når det ikke bare er let. 
Om det er det, der har givet dig dét der særlige blik for de sårbare. Det tror jeg. 
Det er din drivkraft. En gave til os andre. Og til de mennesker, som har allermest brug for vores to partier. 
<chunk>Som politiker er der ikke noget, du ikke kan. Du mestrer det hele. Visionen. Håndværket. Kommunikationen. 
I dine unge dage var du rebelsk i en periode. Ifølge eget udsagn hørte du noget ret voldsom musik til tider. Havde ring i næsen. Og du syntes, at verden skulle forandres. Sådan rigtigt forandres. 
Men som toppolitiker og SF-leder har du først og fremmest været en pragmatisk idealist. Eller måske snarere en idealistisk pragmatiker, om man vil. 
For dig er det resultaterne, der tæller. Det har jeg altid værdsat. 
For det er så nemt at stå udenfor og bare kritisere. At kræve mere handling. Flere penge. 
Det svære er at sætte sig ved forhandlingsbordet og tage ansvar. I stedet for at søge overskrifterne, så søger du samarbejdet.
Det håber jeg, du holder fast i. 
Også under denne regering. Hvor alt jo ikke er galt. Selv for en folkesocialist. For eksempel er stigningen i Gini-koefficienten mindre i vores personskattereform, end den I var med til i 2012. 
Nå, nu skal vi jo ikke hænge os i detaljerne i dag. 
For aftalerne. Og forligene. 
Dem har vi strikket mange af sammen. Rigtig mange. 
Og apropos det med at strikke. Så strikker du jo efterhånden hele tiden. 
Du kan strikke og samarbejde til alle sider. Uden at tabe maskerne. Og uden at glemme perspektivet. 
<chunk>Kære Pia, du er dansk politik, når dansk politik er bedst. 
Vi er heldige, at vi har dig. Og alt det, du kan. Stort tillykke til dig. 
Til dit heldige parti, der fejrer dig i dag.
Og til alle os andre.
Pia, tak fordi, du er dig og for din kæmpe indsats for Danmark og for verden.







Tale






I dag er det søndag den 14. januar 2024.
<chunk>Hendes Majestæt Dronning Margrethe den Anden er abdiceret.
Jeg vil på vegne af Kongeriget sige Dronning Margrethe en dybtfølt og hengiven tak.
Tak for at løfte arven, pligten og ansvaret. 
Tak for at forbinde os til fortiden og forberede os til fremtiden.
Tak, fordi De gjorde Dem umage. Og meget mere til. 
Hver dronning og hver konge er et led i en mere end tusindårig kæde. Når den ene træder tilbage, står den næste klar.
Og den Kronprins, der nu bliver vores regent, er en Konge, vi kender. En Konge, vi holder af. En Konge, vi stoler på.
Idet vi hilser Danmarks nye statsoverhoved. Og ønsker lykke for hans liv og gerning – og dermed for Danmark – skal jeg efter dansk statsskik tre gange udråbe:
Hendes Majestæt Dronning Margrethe den Anden er abdiceret.
Længe leve Hans Majestæt Kong Frederik den Tiende!
Hendes Majestæt Dronning Margrethe den Anden er abdiceret.
Længe leve Hans Majestæt Kong Frederik den Tiende!
Hendes Majestæt Dronning Margrethe den Anden er abdiceret.
Længe leve Hans Majestæt Kong Frederik den Tiende!
Et nifoldigt leve for Hans Majestæt Kongen.
HURRA HURRA HURRA
HURRA HURRA HURRA
HURRA HURRA HURRA







Tale






”Min drøm er at se et fredfyldt og lykkeligt Mykolajiv – en by, som kun fugle flyver hen over – ikke raketter.”
Sådan har en ung, ukrainsk kvinde sat ord på sit håb for fremtiden.
Den drøm, det håb og det ønske om fred i Ukraine. Det er, hvad vi er samlet om i dag.
Deres kongelige højheder.
Kære ukrainere. Kære danskere. Kære alle sammen.
And a special greeting to you, mr. Ambassador.
Med fredsgudstjenesten markerer vi en dag, som ingen af os i virkeligheden har lyst til at mindes.
Den 24. februar 2022.
Rusland invaderede brutalt Ukraine.
Krigen vendte tilbage til Europa.               
På et splitsekund forandredes hverdagen og livet. For millioner af ukrainere.
Fra en normal hverdag som den, vi alle kender. Til et liv i krig. 
For et år siden vågnede ukrainerne til lyden af sirener.
Mens bomberne faldt over Kyiv. Odessa. Kherson. Kharkiv. Forvandledes byer til kamppladser.
Grønne marker blev skyttegrave.
Skoler blev ruiner. Børn blev myrdet.
Krigen er ubærlig.
Alligevel har I ukrainere båret krigens byrde hver eneste dag gennem et helt år.
Krigen er blevet jeres hverdag.
Hvad gør det ved mennesker?
Hvad gør det ved et menneske at leve i frygt?
At flygte med alt, hvad du ejer, i en bærepose?
Hvad gør det ved et barn at tage afsked med sin far?
Hvad gør det ved en mor at sende sine drenge i krig?
Det er ikke lang tid siden, jeg selv var i Ukraine.
Jeg mødte en kvinde. Mor til fire sønner.
Vi stod på gaden. Hun tog min arm, så på mig og fortalte, at alle hendes fire sønner er i krig.
Hun vaklede ikke i troen på deres deltagelse i krigen. Men det var en mor i sorg. De stille tårer ned ad kinderne fortalte mig det hele.
Der er den dobbelte følelse. Sorg – og stolthed. Frygt – og mod. Usikkerhed – og håb.
Når vi i Danmark ser på jer ukrainere. Så ser vi ikke et knækket folk.
Vi ser styrke.
I viser os det.
Ukrainerne og jeres modige, utrættelige præsident Zelenskyy – I kæmper ikke kun for jeres eget land. Men for hele Europa.
Ikke kun for jeres frihed. Men for vores frihed.
Derfor 
kan
 vi ikke svigte jer. Derfor 
vil
 vi ikke svigte jer.
Til jer ukrainere, som er i Danmark, vil jeg sige: Vi vil passe på jer, så længe I har brug for det.
Og vi vil hjælpe med at genopbygge jeres land.
Danmark støtter Ukraine så meget, vi kan. Og vi gør det, så længe vi skal.
Der er dybt i os alle et behov for at hjælpe.
Som jer her i Danmark, der indsamler tøj, tæpper og legetøj. Jer, der pakker det i sække. Jer, som kører bussen fra Danmark til Polen med nødhjælp.
Jer, der har en ekstra seng, en udstrakt hånd, et venskab at give.
Tak til alle i Danmark, som hjælper det ukrainske folk. Af hjertet tak.
I er billedet på, hvordan vi står sammen som samfund. 
Hver eneste handling gør os stolte. 
<chunk>I dag vil jeg også nævne tragedien, som har ramt Tyrkiet og Syrien.
Et historisk ødelæggende jordskælv. 
Titusindvis af omkomne. Mange, mange kvæstede.
Hertil kommer ødelæggelserne. Hundredtusinder af menneskers liv ligger bogstavelig talt i ruiner.
Lad os sende de varmeste tanker til de mange ofre og deres familier.
Danmark hjælper de ramte områder i Tyrkiet og Syrien. Selvfølgelig.
<chunk>Angrebet på Ukraine var et brud med alt det, vi europæere tog for givet.
At freden og friheden var kommet for at blive.
Sådan er det ikke. Det ser vi nu.
Vores verdensbillede er blevet rystet. Men måske har vi også fået rystet noget på plads.
Os selv. Europa, USA og vores allierede står stærkere og mere forenet end i mange, mange år.
Putin og Rusland troede, de kunne splitte os. Men han og de tog fejl.
Rusland vil ikke freden. Det vil vi. Og vi ved, det kræver, at vi kæmper for den.
Båndene mellem Ukraine og Europa er stærkere end nogensinde.
<chunk>Kære ukrainere.
Ord kan ikke beskrive, hvad I går igennem.
Men I skal vide: Vi ser jer. Og vi er med jer.
Jeg indledte med den unge, ukrainske piges drøm.
Drømmen om et land, hvor kun fugle – ikke raketter – flyver hen over himlen.
Den drøm må ikke være forgæves. Det er vores løfte til jer.
Så længe håbets flamme brænder, vil Ukraine bestå.
Freden vil komme tilbage.
Friheden vil vinde.







Tale






Forleden besøgte jeg den store danske virksomhed Leo Pharma. Den ligger et stenkast fra min bopæl. 1600 gode danske arbejdspladser har de i Danmark. 
De skaber produkter til millioner af syge mennesker over hele verden. Og i mandags åbnede vi lokalerne hvor et nyt produkt skal fremstilles.
Vi har igennem mange år tabt tusindvis af arbejdspladser ikke mindst til Asien. Nu trækker vi endelig nogle af dem hjem igen. Flere kommer i arbejde. 
Det er ny produktion. Det er en stærk dansk industri der skaber værdi for os alle sammen.
1.maj er dagen, hvor vi fejrer resultaterne af vores politiske og faglige kamp. Hvor vi insisterer på solidariteten som den værdi der skal bære Danmark. 
Dagen hvor vi igen slår fast at i Danmark lader vi ingen i stikken. I vores samfund får fanden aldrig lov til at tage de sidste.1. maj er selvfølgelig først og fremmest fremtidens dag. Det er i dag vi som socialdemokrater fortæller hvad det er vi gerne vil med vores fælles Danmark. 
Men inden vi når så langt, så et par ord om det der optager mig som landets justitsminister.
Først en reklame, som det er svært at få journalisterne til at gengive. 
Ungdomskriminaliteten falder nu på 8. år i Danmark.
Udspillet om ungdomskriminalitet. Målet er at sikre endnu mindre kriminalitet blandt børn og unge. Det kræver en indsats der går på to ben. Vi skal prioritere den forebyggende indsats og det lange seje træk. Men vi skal også tage hårdere redskaber i brug. Ingen skal sprede frygt og utryghed uden at mærke en konsekvent reaktion fra samfundets side.
Vi vil et Danmark med færre ofre og mindre kriminalitet. Hvis vi vil have færre ofre, skal vi også have færre kriminelle.
Vi er og skal være hårde mod kriminaliteten. Men tag ikke fejl. Hvis vi for alvor vil være hårde mod kriminalitet. Så skal vi lige så hårde overfor dens årsager. 
et Danmark med færre ofre og mindre. 
Og det er jo netop det den danske – den socialdemokratiske - samfundsmodel handler om. 
Vi ved godt, at det slet, slet ikke er tilfældigt, hvilke børn og unge der havner i kriminalitet.
Derfor bekæmper vi uretfærdige og dårlige opvækstbetingelser. Det er og bliver vores vigtigste opgave.
Vi ved godt at uddannelse og arbejde ikke alene er kilden til velstand og velfærd. Uddannelse og arbejde er også det bedste værn mod netop ulighed og uretfærdighed. 
Derfor vores stædige socialdemokratiske insisteren på fuld beskæftigelse. Det er det vi vil. Et Danmark med arbejde til alle.
Det går fremad igen i Danmark – vi er bestemt ikke i mål, men det lysner. 
Beskæftigelsen stiger. Der bliver igen skabt arbejdspladser. Unge skifter kontanthjælp ud med svendebrev. Tusindvis har sagt farvel til jobcentret og går igen på arbejde hver morgen.
Krisen har været hård, arbejdsløsheden har vist sit grimme ansigt. Og igen og igen har vi hør om at arbejdsløse er dovne. At ydelserne skal sættes ned. At ledighed er folks egen skyld.
Som om langt de fleste ledige ikke gerne vil have et job. 
Som om de fleste ikke drømmer om en bedre fremtid. 
Som om livet på kontanthjælp er en evig fest med dyre rejser og sko til priser som kun de færreste tør drømme om.
Skal vi ikke bruge denne 1. maj til at sige stop? 
I Danmark skal arbejdsløse ikke mistænkeliggøres. Grove generaliseringer og myter om dovenskab vil vi udfordre. Hvor vi end møder dem.
Derfor er jeg også decideret begejstret for statsministerens udmelding om dagpenge i dag. Der er nemlig ingen tvivl.
Vi socialdemokrater kæmper for et stærkt, trygt og attraktivt dagpengesystem. Færre skal falde ud. Og folk uden længere uddannelse skal naturligvis også have en fair mulighed for fortsat tryghed og forsørgelse indtil de får et arbejde igen.
Når tusindvis af mennesker ikke kan få et arbejde, men derimod falder ud af vores dagpengesystem så er der noget galt. Derfor er Helles melding i dag så vigtig, så rigtig.
Når vi socialdemokrater siger vi kæmper for flere job, så mener vi selvfølgelig flere job på ordentlige vilkår.
Altså løn og arbejdsvilkår efter almindelig overenskomst. Som man kan leve et anstændigt liv af. Det er den danske samfundsmodel – den er ikke til forhandling. 
Modsat andre partier mener vi ikke at social dumping bare er et andet ord for konkurrence.
Modsat andre partier ønsker vi ikke at svække fagbevægelsens ret til fortsat at sikre ordnede forhold på arbejdsmarkedet. 
Modsat andre partier drømmer vi ikke om at indføre lave tyske lønninger på det danske arbejdsmarked.
Modsat andre partier ønsker vi at sende et klart signal til Ryanair og andre. I er velkomne på det danske arbejdsmarked men I skal spille efter reglerne.
Om kort tid skal vi til stemmeurnerne. Og det er præcis det her valget kommer til at handle om.
Vil vi danskere virkelig den vej som foreslået af Dansk Arbejdsgiverforening. Vil vi virkelig tage tusindvis af kroner fra førtidspensionister og kontanthjælpsmodtagere. Hver måned?
Svaret er selvfølgelig nej. Vi skal ikke sætte ydelserne ned for de mennesker der ikke har en kinamandschance for at komme i arbejde. 
Det er ikke det Danmark vi kender. Hos os skal arbejdsløshed, handicap og sygdom aldrig betyde at man mister sin plads i fællesskabet.
Og jo, selvfølgelig skal det kunne betale sig at arbejde – men prisen må og skal ikke blive et fattigere samfund. 
Balancen mellem, at det skal kunne betale sig at arbejde – og et ordentligt socialt sikkerhedsnet, finder vi ikke ved indføre hverken et gammelt eller et nyt såkaldt moderne kontanthjælpsloft.
Er der i øvrigt nogen der er blevet klogere på hvad det loft er lavet af? God gammeldags træ eller det lavet af asbest? Eller er Løkkes loft af glas? Vi ved det ikke – ved bare der på alle måder bliver mindre plads. Også til børnene.
Hvis Venstre og Dansk Folkeparti gennemfører forslaget skal vi huske én ting. Det handler ikke blot om at gøre nogle mennesker fattigere.
Tyskland og Storbritannien har skåret kraftigt i overførslerne. Og det har medført én ting. Mindstelønnen er presset ned og uligheden er blevet markant større. Det er den egentlige dagsorden.
Jeg siger nej tak. Det kan ikke være, har aldrig været og skal ikke blive socialdemokratisk politik at skabe et ræs mod bunden.
Vi beder om danskernes fortsatte opbakning. Det handler fundamentalt om arbejde og tryghed.
Vi vil have endnu flere med. Vi tror på at alle har noget at bidrage med. Vi ved vi får brug for alle hænder og hjerner. Det kræver at vi fortsat bliver dygtigere, satser mere på uddannelse og tør tænke nye tanker. 
Men vigtigst af alt. Vi skal huske de værdier der har formet vores fælles Danmark. Vi nægter at indgå i et ræs mod bunden hvor man ofrer anstændige lønninger og blæser på arbejdsforhold og sikkerhed.
Vi socialdemokrater har altid troet på og kæmpet for forandring. Og det altid sket med udgangspunkt i vores værdier. Aldrig ud i det blå. 
Vi har været åbne for fornyelse når det gælder midlerne. Men målet har altid været det samme.
Vi har aldrig valgt reformer, for reformerne skyld. 
En regering vil altid være udsat for kritik. Og vi har i den grad fået vores. 
Men når jeg står foran Jer i dag, vil jeg gerne sige at det Danmark vi leverer videre er et bedre, stærkere og mere lige Danmark.
Arbejdsløsheden falder, beskæftigelsen stiger. Men vi er ikke færdige endnu. 
Vi beder Jer om 4 år mere.
For at bruge flere penge på velfærd. Nej til nulvækst.
For at det er mig og ikke Pia Kjærsgaard der sidder for bordenden når det handler om retspolitikken.
For at sikre at det er princippet om fri og lige adgang og ikke privathospitaler der bestemmer sundhedspolitikken.
Hvor vi både forebygger og straffer mere konsekvent i stedet for at sende børn i fængsel.
Hvor vi sikrer et dagpengesystem hvor færre falder ud 
Rigtig god 1. maj.







Tale






Bornholm. Blå himmel. Bølgebrus.
Hvor er det dejligt at være tilbage!
Tak til Anders og Janni for en tour de force gennem ti års folkemødehistorie.
Jeg vil forsøge at undgå at gentage mig selv fra tidligere år.
For det her er en ny begyndelse.
En ny begyndelse for Folkemødet. For samværet. Og for kulturlivet.
Derfor kunne årets folkemødetema ikke være mere velvalgt. Hvordan bevæger vi os som samfund fra dvale til drivkraft?
Vi er heldigvis allerede på vej.
Danmark er næsten helt genåbnet. Vi har smidt mundbindet de fleste steder. Mange flere kan nu samles til kulturarrangementer. Solen skinner. Det lysner.
I dag vil jeg gerne have lov at sige en særlig tak til alle jer, der har kæmpet for dansk kunst og kultur. Alle jer, der har tænkt kreativt. Og fundet nye veje.
Det har ikke været let under pandemien. Og mange steder er der stadig udfordringer.
Regeringen har forsøgt at hjælpe undervejs. Og med den sommerpakke, der er aftalt, sætter vi yderligere initiativer i gang – med masser af aktiviteter i hele Danmark.
Hvis der er noget, krisen har vist os – ud over samfundssindet, sammenholdet, fællesskabet og værdien af et stærkt Danmark – så er det, hvad kunsten og kulturen betyder for os.
Jeg håber, at vi vil tage det med os. Nu hvor teatre, biografer, museer, biblioteker og spillesteder er åbne igen.
Et land er ikke kun bygget af sten. Men endnu mere af ånd, tanke og refleksioner.
Vi har brug for kunsten, kulturen og åndslivet. Til at forstå os selv og den tid, som vi lever i. Give os fodfæste. Og skabe rammerne for vores fællesskab.
Og vi har behov for det levende ord. En rigtig samtale – ansigt til ansigt. Hvor meninger brydes. Og en fælles forståelse opstår.
Hvis der er noget, Folkemødet kan. Så er det præcis det. Muligheden for at møde mennesker, der er anderledes end os selv. Tænker anderledes. Drømmer anderledes.
I dag vil jeg sige en særlig tak til alle jer, der ikke står på scenen. Alle jer, der ikke modtager bifaldet. Men som knokler for, at vi andre kan stå her.
Håndværkere og produktionsfolk, der bygger scenen. Chauffører og roadies, der transporterer og slæber grejet. Lysteknikere og lydfolk, der holder styr på mikrofoner, højttalere og lamper. Afviklere og logistikfolk, der sørger for, at alt er, hvor det skal være. Og alle jer andre. Koordinatorer, it-folk og planlæggere.
Jeg synes, vi skal give jer en hånd.
Kulturliv er en holdsport. Det er der også noget andet, der er.
Som fodboldlandstræner Kasper Hjulmand siger – også i aften, når Danmark igen går på banen:
"Husk at vise, hvem vi er!"
Det gjorde vi danskere i lørdags. Hvor hele Danmark stod sammen efter den voldsomme oplevelse i Parken. Vi stod sammen med kærlighed og respekt. Vi hyldede Christian Eriksen og hele fodboldlandsholdet og alle de mange mennesker omkring det.
Det er en magisk samlende kraft.
Vi kan jo godt, Danmark. Vi har vist nu i mere end et år, at vi evner at stå sammen. At vi kan finde ud af at hjælpe hinanden. Og skabe sammen.
Hav et rigtig godt folkemøde og pas godt på hinanden!







Tale






Kære danskere. Kære ukrainere.
I aften for 77 år siden kom den nyhed, som alle danskere havde ventet med længsel: De nazistiske tropper overgav sig. Danmark var atter frit.
Forestil jer Rådhuspladsen. Lige her, hvor vi er nu. En smuk aften i maj.
Her samledes mennesker i tusindvis. Dengang i 1945.
Folk dansede. Kravlede rundt på sporvogne. Kastede sig i hinandens arme. 
Med grin og gråd. Kys og kram.
Der blev viftet med dannebrog. Danmark var igen et rigtigt land. Et frit land.
Præcis 77 år efter den bedste aften i moderne Danmarkshistorie står vi her igen. Tusindvis af mennesker samlet på Rådhuspladsen.
Tak! Til alle jer, der er mødt frem.
<chunk>I aften vifter I med ukrainske flag.  
For denne gang er krigen tilbage i Europa. Brutal. Umenneskelig. Ubærlig.
Krig i Europa. Tænk, at vores generation igen skal konfronteres med det.
I al sin gru. Så minder det os om, at frihed forpligter.
At demokrati ikke kommer af sig selv.
Og at vi europæere har et skæbnefællesskab.
På ruinerne af Anden Verdenskrig rejste vi de institutioner, som gjorde, at Europa vandt freden. FN. NATO. Og EU.
Putin troede, at han kunne splitte Europa. Men hans brutale fremfærd har ført til det modsatte. Båndene mellem os er stærkere end nogensinde før.
Og lad mig gøre det helt klart:
Ukraine tilhører ingen andre end Ukraine.
<chunk>For to uger siden rejste jeg til Ukraine.
Jeg glemmer det aldrig. Så meget ødelæggelse. Så meget smerte og sorg. Boliger, der aldrig igen bliver til at bo i. Sønderskudte hjem. Hele bydele smadret af Putins krigsmaskine.
Men det værste var beretningerne om forbrydelser mod mennesker.
Grusomme voldtægter. Brutale mord.
Kvinder. Mænd. Unge. Gamle. Små børn.
Det vil jeg aldrig glemme. Det vil vi aldrig glemme. Det må verden aldrig glemme.
Vi bliver nødt til at love hinanden. At de ansvarlige bliver stillet til regnskab.
<chunk>Midt i mørket er også et lys. For på trods af smerten kæmper I ufortrødent videre mod Putins overmagt.
Vi har netop hørt den ukrainske nationalsang. ”Vi giver krop og sjæl for vores frihed.” Sådan synger I.
Som folk kan I ikke synge noget andet. Opgiver I jeres frihed, så har I intet. Intet!
Når friheden er under angreb, er det ikke nok, at vi fortæller hinanden om vigtigheden af den. Vi skal også være klar til at forsvare friheden.
Derfor sender vi våben og militært udstyr. Og vi bliver ved med at gøre det.
Derfor har vi vedtaget sanktioner. Og vil blive ved med at gøre det.
Derfor hjælper vi med humanitær bistand. Og kære Danmark, skal vi ikke blive ved med også.
Vil Danmark være med til at genopbygge Ukraine? Det spørgsmål stillede Zelenskyy mig i Kyiv.
Mit svar og Danmarks svar er selvfølgelig: Ja! De første danske gravemaskiner er allerede på vej.
Ukraine kan regne med Danmark og danskerne.
<chunk>Dengang i 1945 – i aften for 77 år siden – betød befrielsen, at de, der var flygtet fra Danmark, kunne vende hjem til Danmark igen.
I de følgende dage og uger kom de hjem – de tusindvis af jøder, som var sejlet over Øresund til sikkerhed i Sverige.
Langt de fleste danske jøder overlevede krigen. Danske jøders skæbne er et lys i det nazistiske folkemords mørke.
Hundredvis af danske familier hjalp deres jødiske medmennesker med husly og mad. Skjulte de forfulgte. Organiserede flugten til Sverige.
I aften vil jeg gerne rette en særlig tak til alle i Danmark, som hjælper de ukrainske flygtninge. Jeg er dybt taknemmelig over den store gæstfrihed, I viser. Tak for den.
Og en helt særlig hilsen til jer ukrainere, som er flygtet til Danmark.
Vi ved, at I for kort tid siden levede et helt almindeligt liv derhjemme. Som os. Fulgte ungerne i skole. Gik på arbejde. Købte ind. Tog til fodbold. Besøgte venner.
Nu har I behov for at være her. Genfinde så normal en hverdag som muligt.
I skal vide, at I er velkomne.
Danmark passer på jer.
<chunk>Om aftenen den 4. maj sætter vi lys i vinduerne for at fejre, at Danmark blev frit. Det har vi gjort i 76 år.
Men i aften – den 4. maj 2022 – der tænder vi lys for Ukraine.
Lysene er vores vartegn for, at håbet og freden vil sejre. For vores modstand mod uret og krig, som Vesten samles om.
Kære danskere. Kære ukrainere.
Jeg er beæret over, at præsident Zelenskyy i aften vil tale til det danske folk.
Det er Zelenskyy, der lige nu viser os, hvordan nationalt sammenhold og modstandskraft ser ud i vores tid.
Han bærer ukrainernes smerte i sig. Og den giver ham styrke. Kampgejst. Mod.
Kære alle.
Tag rigtig godt imod Ukraines fantastiske præsident Zelenskyy, der vil tale til os lige om lidt.







Tale






Velkommen til pressemøde i Statsministeriet.
I nat iværksatte Rusland en omfattende militær operation mod Ukraine. En fuld invasion. Angreb mod Ukraines hovedstad Kiev og flere af ukrainske byer.
Situationen, den udvikler sig hastigt. Missilangreb har ramt mange steder i Ukraine, og russiske styrker er trængt ind i landet fra flere retninger og er nu for alvor på vej mod Kiev.
I dag er en mørk dag for freden i Verden.
Dét, vi ser, er et militært angreb på en fredelig og på en fri og på en suveræn nation.
Det har ikke nogen plads i Europa, og det har ikke nogen plads i vores tid.
Angrebet er ikke bare et angreb på Ukraine. Det er et angreb på fred og stabilitet. Og det er et angreb på den tid, der har gjort sig gældende siden ophøret af den kolde krig.
Der er nu krig i Europa.
En sætning, vi ikke har kunnet sige på samme måde, heldigvis, i mange år. Og som mange af os havde håbet på, at vores børn ville blive forskånet for.
Ruslands handlinger er fuldstændig uacceptable. Danmark står sammen med vores allierede i en klar fordømmelse og også i klar handling.
Det her skal få store konsekvenser for Rusland.
Mine tanker er hos det ukrainske folk.
Millioner af mennesker i Ukraine er i morges vågnet op til krig – til frygt for deres sikkerhed, for deres børns fremtid – for deres eget og deres kæres liv.
Mine tanker er også hos alle jer fra Ukraine, der i dag bor i Danmark.
Vi er mange i Danmark, der har bånd til Ukraine og til det ukrainske folk.
Måske har I venner og familie i Ukraine, og I frygter, hvordan det skal gå dem.
Vi står sammen med jer, og vi føler med jer.
Og Danmark står på Ukraines side, og vi vil støtte, og vi vil hjælpe.
Den russiske propagandamaskine, den kører stærkt lige nu med falske historier om ukrainsk militær trussel mod Rusland og med sabotage – ja, sågar folkedrab.
Vi ser med andre ord nu Putins sande jeg. Og det er ildevarslende for alle os, der vil sikkerhed, fred og demokrati.
Den russiske invasion er en brutal, og det er en uprovokeret handling. Den strider mod FN-pagten og folkeretten. Og den er et angreb på den regelbaserede internationale verdensorden, som vi har kendt den i årtier, og som vi bygger også dansk tryghed på. Den er også en påmindelse om, at historien – den gentager sig.
Jeg vil gerne understrege, at både Danmark og Vesten har villet dialogen. Vi har forsøgt at finde en diplomatisk løsning helt til det sidste. Men dialog – det kræver en gensidighed. Og Rusland har valgt alene aggressiviteten og brutaliteten.
Men Vesten – vi står sammen.
Den første sanktionspakke mod Rusland, den blev vedtaget i går. Vi har gjort det hurtigt, og vi har gjort det i tæt koordination med de øvrige vestlige lande henover Atlanten. Man sender et klart signal til Rusland om, at EU og Vesten står sammen, at vi hurtigt og effektivt kan blive enige, når det gælder. Men det står også klart, at pakken i går kun er et første skridt.
I dag har situationen allerede fået et helt andet omfang. Det skal have store konsekvenser og store omkostninger for Rusland.
Efter pressemødet her tager jeg selv til Bruxelles, hvor jeg sammen med de øvrige europæiske ledere vil drøfte en styrket indsats – en fælles indsats mod Rusland.
Ruslands brutale aggression skal have konsekvenser, og den vil få konsekvenser.
Samtidig vil NATO naturligvis dagen igennem følge den forværrede sikkerhedssituation tæt, og hvilken betydning det vil få for den transatlantiske sikkerhed.
Med den situation, vi ser ind i nu, så styrker vi naturligvis vores NATO-beredskaber og vores nationale beredskaber.
Det vil henholdsvis forsvarsminister og forsvarschef uddybe.
Herhjemme var der mange, der vågnede i morges, og som det første enten læste eller hørte nyheden om invasionen.
Og jeg tror, der er mange i Danmark, der spørger sig selv eller hjemme ved familien i aften: Hvad sker der med os. Og kan vi blive de næste.
Jeg vil gerne her understrege, der er ikke en konkret trussel mod Danmark. Men der foregår en militær invasion af Ukraine, og det er en trussel mod den europæiske sikkerhedsstruktur. Og det kommer til at få betydning i Danmark.
Vi forventer, det kommer til at få betydning for vores økonomi, for energi og energiforsyning, for dansk erhvervsliv og potentielt derfor også for danske arbejdspladser.
Allerede i dag kan vi se, at de internationale råvarepriser stiger voldsomt.
Regeringen og myndigheder har igennem længere tid forberedt sig på at håndtere situationen, og det har det danske forsvar selvfølgelig også.
Vi arbejder lige nu parallelt i flere forskellige spor. Det gælder først og fremmest de militære beredskaber. Det gælder på Cyber-sikkerhed. Det gælder på hjælp til danske borgere i Ukraine. Sanktioner. Forberedelse på håndtering af mulige flygtningestrømme. Udfordringer med energiforsyningen herunder gas og i det hele taget økonomiske konsekvenser.
Og derfor vil jeg gerne allerede i dag slå fast, at vi – med dét der sker nu – træder ind i en mere usikker tid.
En krig af det her omfang på europæisk jord, det kommer med en pris for os alle sammen.
Der vil opstå udfordringer, som vi endnu ikke kan forudse, og som vi derfor heller ikke helt kan forberede os på. Og der vil være udfordringer, hvor vi skal søge nye svar.
Vi forventer udfordringer på og for dansk økonomi, men også store menneskelige omkostninger – mennesker på flugt. Og her skal Danmark i regeringens øjne stå klar til at hjælpe.
Tre spor: Humanitær hjælp ind i Ukraine. Humanitær hjælp til de nabolande, hvor flygtningene i første omgang vil være og skulle huses. Og derudover skal vi også være parate til selv at tage imod ukrainske flygtningen her.
Vi betragter Ukraine som nærområde, og vi vil indkalde allerede nu Folketingets partier til en første drøftelse af det her.
I den sammenhæng vil jeg gerne have lov til at kvittere for den meget brede opbakning og meget konstruktive tilgang, vi har mødt fra hele Folketinget i det forberedende arbejde, der har været i gang igennem en længere periode.
Det har gjort det muligt for os at handle hurtigt. Og det bliver vi nødt til at kunne gøre, for vi står i en alvorlig situation for Ukraine, men for hele Europa også.
Lige nu udvikler situationen sig nærmest time for time. Vi følger det tæt, men det nok vigtigste budskab for mig i dag er endnu engang at understrege, at vi forventer, at der nu er tale om en længerevarende international krise – potentielt med store omkostninger for det danske samfund.
Alt, hvad vi gør, gør vi i et meget tæt samarbejde med de øvrige NATO-lande, de øvrige europæiske lande. Og vores vurdering er entydig og klar, at samarbejdet mellem Verdens frie og demokratiske lande er stærkt. Og det er i virkeligheden lyset på én af de mørkeste dage i vores tid.
Og med de ord vil jeg i første omgang give ordet videre til udenrigsministeren – værsgo!







Tale






Torsdag 27. juni 2019 fik Danmark igen en socialdemokratisk regering.
Vi gik til valg på at sætte velfærden først. Nu er vi i gang. Vi gik til valg på at gå forrest i klimakampen. Nu leverer vi.
Vi gik til valg på at holde fast i en stram udlændingepolitik. Uden symboler. Nu viser vi, at det kan man godt.
Vi gik til valg på et opgør med centraliseringen. Nej, vi nedlægger ikke regionerne.
Og vi gik til valg på at indføre en ny ret til tidlig pension for dem, der er nedslidte. Og ja. Nu er det Arnes tur.
Socialdemokratiet. Nu er vi tilbage!
Tilbage, hvor vi gerne vil være. Regeringsbærende. Et parti, der tager ansvar.
Vi tjener Danmark og den danske befolkning. Vi finder balancerne og træffer de valg, der skal føre Danmark ind i fremtiden. Med retfærdighed som rettesnor og princippet om ret og pligt som fundamentet.
Vi blev ved valget det største parti. Jeg vil gerne i dag sige tak for hver eneste stemme.
For første gang i snart 40 år har Danmark en ren socialdemokratisk regering. Vi vil være regering for hele Danmark.
Ikke kun for jer, der har stemt på Socialdemokratiet. Men for jer alle.
Vores ambitioner er høje. Vores drømme. De er dybtfølte.
Vi ved, at vi har travlt. For vi skal vise børn og unge, at vi voksne tager ansvaret for at løse klimakrisen på vores skuldre.
Travlt. Fordi vi vil styrke den fine, danske samfundskontrakt. Hvor få har for meget og færre for lidt.
Travlt. Hvis mistillid til politik skal vendes.
Og travlt. Ganske enkelt, fordi opgaverne er mange.
Og fordi Socialdemokratiet lige nu bærer det mest værdifulde i vores hænder: Danmark.
Vi har travlt, fordi der er mange, der regner med os.
Arne. Arne Juhl. Snart 60 år gammel, bryggeriarbejder med mange år på arbejdsmarkedet. Jeg ved ikke, om du – Arne – helt vidste, hvad du gik ind til, da du sagde ja til at deltage i vores kampagne med ordene 'nu er det Arnes tur'.
Du startede som arbejdsdreng i 1976. På en jernvarefabrik. Dengang var du 16 år gammel.
Du kom senere på bryggeriet S.C. Fuglsang i Haderslev. Her har du været lige siden. Slæbt ølkasser. Det er hårdt arbejde.
I januar 2016 fik du et nyt knæ. Det gamle var slidt op. Der gik næsten et år, før du kunne arbejde på fuld tid igen.
Som du selv siger, så beskedent: Når det er fyraften, så er du træt.
Du sagde ja til at blive ansigtet på manges ønske om bedre pensionsvilkår. Fordi du på din egen krop mærker slid og belastning. Og fordi du vil et mere retfærdigt Danmark.
Nu er du desværre blevet syg. Du har fået lungekræft. Du er blevet opereret. Det gik heldigvis godt. For en sikkerheds skyld får du kemobehandling. Er sygemeldt nu. Men ukuelig som du er, så regner du med at komme tilbage på arbejde igen.
Kære kongres. Skal vi ikke sige tak til Arne?
Vi vil indføre en ret til tidligere pension. Så pensionstidspunktet ikke alene skal afhænge af alder. Men også af det arbejdsliv, vi har haft.
Og lad mig bare være lidt direkte: Der er kæmpestor forskel på de arbejdsliv, vi danskere har.
Nogle går i skole i mange år. De har af gode grunde færre år på arbejdsmarkedet. Lever længere. Vil ofte have et arbejdsliv med mindre belastning. I hvert fald, når det gælder fysikken.
Omvendt er der tusindvis af danskere, der er startet tidligt. Gået ud af skolen efter 7., 8. eller 9. klasse. Arbejdet hårdt. Måske om natten. Løftet meget. Mange gange. Der er forskel på, hvor lang tid vi lever. Vi taler ikke om små forskelle. Om tilfældigheder eller dage. Men om år. Syv et halvt år. Så meget længere lever en mand, der har en lang videregående uddannelse i gennemsnit. Sammenlignet med en mand, der arbejder ufaglært.
Ja, mulighederne er stadigvæk skævt fordelt. Mange lønmodtagere arbejder i dag længere og længere. Det er godt. Det er godt for dem selv. Og for samfundsøkonomien.
Men med velfærdsaftalen får vi en af de højeste pensionsaldre.
Alle kan ikke bare blive ved og ved. Og når efterlønnen for mange nærmest er afskaffet, er der brug for noget nyt.
Derfor har vi foreslået en ret til tidligere pension.
Modstanderne står i kø. Politisk og i den offentlige debat.
Nogle siger, det er for dyrt. Nogle siger, at førtidspension er svaret. Nogle siger, de nedslidte bare kan skifte branche. Der er sågar nogle, der siger, at der slet ikke er et problem med nedslidning. Og så er der dem, der siger, at regeringen arbejder for langsomt, og at du, Arne, er utålmodig.
Selvfølgelig er du utålmodig. Det er jeg også.
Omvendt vil jeg ikke påstå, det er let.
For når vi ikke vil lave endnu en social ydelse, som kræver visitation og udredning – så tager det tid at lave den rigtige model.
Til gengæld. Så gør vi det.
Jeg har ikke brugt fire år på at genopbygge tilliden til Socialdemokratiet, for så nu at løbe fra det, vi sagde i valgkampen.
Selvfølgelig løber vi ikke fra det, vi sagde i valgkampen. Selvfølgelig kommer vi ikke med dårlige undskyldninger. Vi står ved det, vi sagde. Fordi det er det rigtige at gøre.
Kære kongres. Nu er det Arnes tur! Og os andre. Alle de af jer, alle os, der er startet senere på arbejdsmarkedet. Som ikke oplever problemer med nedslidning. Nu er det vores tur til at være solidariske.
Det vil jeg også sige til Folketingets partier. Ingen kan gemme sig bag jura og teknik. Nu står det nemlig helt klart.
At det ikke vil være et brud på noget forlig. At gennemføre en ret til tidlig pension. Derfor gør vi det i dén her valgperiode.
Jeg er glad for, at Dansk Folkeparti er klar til at forhandle. Vi har før vist, at vi sammen kan forhindre forringelser. Nu kan vi sammen skabe fremskridt. Kristian, jeg regner med dig.
Folketingsvalget var klart. Det blev et klimavalg. Og det blev et velfærdsvalg.
Forståelsespapiret, som vi skrev sammen med SF, Enhedslisten og Det Radikale Venstre – det afspejler netop det.
Jeg vil gerne takke alle tre partier for et rigtig godt samarbejde.
Vi forhandlede, snakkede, diskuterede. Vi brugte mange timer sammen.
Det kan godt være, der var lidt pælesidning i det. Men hellere det end at klatre højt op i trætoppene. Tak for ærligheden.
Og tak for den gensidige respekt. For hinanden og måske vigtigst af alt: respekten for hinandens vælgere.
Jeg håber, vi vil fortsætte den måde at arbejde sammen på. Det synes jeg nemlig, danskerne fortjener.
Vi har i fællesskab bragt optimismen tilbage i dansk politik. Nu skal vi levere. Lade de flotte ord blive til virkelighed. Meget gerne i et endnu bredere samarbejde i Folketinget.
Der er ikke et parti, vi kan alt med. Men der er mange partier, vi kan meget med. Derfor også en hilsen til Alternativet.
I valgte ikke at være en del af forhandlingerne før sommer. Men kære venner i Alternativet: I skal vide, at I altid har en stående invitation til et endnu tættere samarbejde.
Vi er en et-parti-regering. Vi er en mindretalsregering. Det kræver ydmyghed.
Da jeg i juli måned deltog i mit første rådsmøde i Bruxelles, var mange af kollegerne selvfølgelig forbi med en lykønskning til den nye danske regering.
Flere spurgte, hvor tæt vi er på at have 50 procent af stemmerne i Parlamentet. Jeg kiggede på dem alle sammen og sagde: "Jo, ved du, sådan cirka halvvejs …" Vi ved, at vi skal skabe resultaterne sammen med andre. Og vi ved også, at andre partier på forskellige områder vil gøre de politiske resultater endnu stærkere.
Jeg ser frem til samarbejdet med alle Folketingets partier. Skabe varige løsninger. Hen over midten. Vi mente det, da vi sagde, at vi ikke bare ville skifte én blokpolitik ud med en anden.
Folketingsvalget betød også, at nogle af jer, der igennem en periode ikke har stemt socialdemokratisk, er vendt tilbage igen.
Det betød, at magten i Danmark skiftede. Ja, faktisk var det selve forudsætningen for, at magten i Danmark overhovedet kunne skifte. Flere i landdistrikterne. Flere unge. Flere med en kort uddannelse stemmer igen socialdemokratisk.
Jeg er stolt af, at Socialdemokratiet igen er Danmarks største arbejderparti!
Vi er dybt taknemmelige for hver en stemme. Og vi ved, den kun er til låns, hvis ikke vi lever op til jeres tillid.
Socialdemokratiet selv fik et udmærket valg. Ikke prangende. Faktisk gik vi en lille smule tilbage. Særligt i nogle af de store byer. Det kan jeg som jeres formand ikke være tilfreds med.
Til de vælgere, der forlod os, vil jeg gerne sige: Jeg kender selvfølgelig ikke alle jeres begrundelser. Men jeg tror, jeg kender en af årsagerne: udlændingepolitikken.
Jeg vil ikke forsøge at lokke jer tilbage ved at foreslå, at Socialdemokratiet igen skifter position. Jeg ved, hvor vigtigt det er, at der ikke kommer flere hertil udefra, end vi evner at integrere. Og jeg tror ikke på, at man kan sige ét i Jylland og noget andet i København.
Men jeg håber, vi kan bygge bro. For der behøver ikke være en konflikt mellem at have medmenneskelighed, føre en stram udlændingepolitik og hjælpe mennesker, der er på flugt. Der behøver ikke være en konflikt mellem en stærk hovedstad og et mere decentraliseret Danmark. Der behøver ikke være en konflikt mellem at være glødende tilhænger af det europæiske samarbejde. Og samtidig skabe et endnu stærkere velfærdssamfund.
Der er nok i verden, der gerne vil splitte. Også i Danmark er forskellene blevet større. Vores liv er mere forskellige. Men fremskridtene, dem skal vi skabe sammen. Det håber jeg på jeres opbakning til.
Venstres Kristian Jensen sagde det så rammende for nogle uger siden. En formand har ikke et parti. Et parti har en formand. Jeg er jeres formand. Og jeg står på den her talerstol nu for sjette gang. Fuld af ydmyghed. Og taknemmelighed.
Kære kongres. Tak for jeres tillid og for jeres opbakning. Tak for en fantastisk valgkamp. Til vores kandidater. Til vores ansatte. Og til alle jer her i salen. Alle I andre aktive socialdemokrater, der følger med derhjemme.
Og kære parti. Tak for, at vi sammen fostrer så stærke talenter.
Socialdemokrater med fødderne solidt plantet på jorden. Kompasset i orden.
Og derfor selvfølgelig også et kæmpe tak til DSU! Og uden at fornærme min dygtige ministerchauffør, så var det altså sjovere at køre rundt i Mette-bussen.
Det der med, når vi kørte ind i en by, drejede rundt om et hjørne og på lang afstand kunne se roser, flag, røde jakker. Jeres velkomst, de mange kram. Det vil jeg aldrig glemme. I gør mig så stolt.
Når jeg står her nu. Ser jer alle igen. Så er det lige før, jeg får lyst til en ny valgkamp, så vi kan komme ud på gader og stræder … Nej, bare rolig. Der er lang tid til. For selvom I er helt fantastiske at føre valgkamp sammen med, skal vi så ikke love hinanden, at den næste valgkamp ikke bliver helt lige så lang … Ikke mere snak om valgkamp nu.
Ministrene ser lidt nervøse ud. Det er der ingen grund til. Velkommen til en ny folketingsgruppe. Et nyt ministerhold. Til hele holdet af særlige rådgivere. Vi er kun lige begyndt.
Jeg har været med i Socialdemokratiet i mere end 25 år. Jeg har været beskæftigelsesminister. Justitsminister. Nu statsminister. Jeg har bedt om danskernes tillid, fordi jeg vil levere den politik, jeg tror på. Som vi er gået til valg på.
Hvis vi skal gennemføre en rigtig selvstyrereform, så medarbejderne i den offentlige sektor faktisk får tid til kerneopgaverne; hvis vi skal reducere drivhusgasserne med 70 procent i 2030; hvis vi skal vende centraliseringsbølgen; hvis vi skal passe bedre på de nedslidte; hvis vi reelt skal være børnenes regering – så bliver vi nødt til at styrke det politiske arbejde i regeringen. Vi vil ikke bare være en regering, der drifter. Vi vil føre politik.
Det kræver muskler. Derfor står jeg fuldstændig på mål for, at vi har valgt at styrke Statsministeriet.
Kære kongres. Danmark har fået en socialdemokratisk regering. Det har jeg tænkt mig at vise danskerne. Politik skal igen betyde noget.
Som ny regering har vi utroligt mange opgaver. Gode beslutninger har vi allerede truffet.
Vi har flyttet penge fra et eliteprogram til pædagoguddannelsen. Vi har sat et punktum for nye havbrug. Vi har skrottet de firkantede fraværsregler i gymnasiet. Vi fejrer ikke længere stramninger med kage. Og ja, selvfølgelig har vi givet en undskyldning til Godhavnsdrengene.
Sammen løftede hele Danmark skylden af deres skuldre. Sammen sendte vi det klare signal. At det aldrig er børnenes skyld. Og derfor blev det også en undskyldning, der fortæller noget om, hvem vi kan være som land og som folk. For hvis vi vil. Så kan vi være et samfund, hvor ingen overlades til sig selv. Et samfund, hvor vi tager os af hinanden.
Vi er en regering, der trækker Danmark i en mere retfærdig retning. Det vil vi gøre på mange områder.
I dag vil jeg koncentrere mig om det, vi kalder regeringens signaturprojekter.
Det handler om velfærd. Dén samfundsmodel, der har givet så mange mennesker muligheden for at leve et godt liv. Vores forslag om en selvstyrereform. Pension. Klima og miljø. Udlændinge. Og opgøret med centralisering. Idéer, vi gik til valg på. Grundlæggende prioriteter i regeringens arbejde. Hvor man hver dag og om fire år ikke bare kan mærke, at Danmark har en regering – men at Danmark har en socialdemokratisk regering.
Vores vigtigste opgave. Det er velfærdssamfundet.
Der er ikke nogen samfundsmodel som vores, der har givet så mange mennesker mulighed for at leve et godt liv. Der findes selvfølgelig ikke kun én historie om velfærdssamfundet. Mange er levende eksempler på, at velfærden har givet flere mennesker flere muligheder. Mere frihed.
Meget fungerer. Nok i virkeligheden det meste. Men velfærden er slidt.
Da jeg selv startede valgkampen fra sygesengen (og tak for alle hilsnerne og ikke mindst romkuglerne undervejs …) var der mange, der bemærkede, hvor slidt hospitalsstuen var. Mange medarbejdere i den offentlige sektor løber alt, alt for stærkt. Og jeg kan umuligt se jer i øjnene i dag og påstå, at vi passer godt nok på de mest udsatte mennesker. Eller at ældreplejen i hele landet er så god og så værdig, som den bør være.
Oven i alt det centraliseringen. Af velfærd. Beslutninger. Muligheder. Nu har vi ansvaret. Nu skal vi bygge op. Igen.
I et par generationer har vi danskere nydt det privilegium at tro på fremtiden. Men når man i dag spørger danskerne: Tror I, at jeres børn går en bedre fremtid i møde, end den I selv har haft? Så er mange i tvivl. Med rette. Der har været mange besparelser. Uligheden er steget. Globaliseringen har skabt utryghed. Og desværre har "
new public management
" fyldt mere end troen på vores samfundsmodel.
Og det er da et paradoks. At mens mange danske familier rejser udenlands i ferierne. Spanien. Tyskland. Italien. Grækenland. Så kommer man hjem til forældremøder, og kan der høre historier om, at der ikke er penge nok til, at børnene kan komme en tur ud. Og kan det virkelig være rigtigt? At mens arbejdsløsheden er lav. Flere penge mellem hænderne. Mange har råd til nye fladskærme og smartphones. At vi så – som samfund – ikke har råd til flere voksne om vores børn? Bedre forhold for vores ældre? Mere tid til omsorg? Det vil vi ændre.
Derfor er jeg glad for, at vi nu har indgået de første aftaler med både regioner og kommuner. Aftaler, der lever op til det løfte, vi gav før valget. At pengene skal følge med, når der bliver flere børn og ældre.
Næste skridt bliver at løfte velfærden. Vi vil indføre minimumsnormeringer for vores børn. Ansætte mere personale på vores sygehuse. Så der bliver mere tid til omsorg. Vi skal afskaffe de nationale test i de mindste klasser. Droppe de årlige besparelser på uddannelse.
Vi når ikke i mål på én gang. Siden 1980'erne har Danmark haft en borgerlig regering i to af tre år. Det har slidt på velfærdssamfundet.
Og kære kongres. Nu vi er ved borgerlige regeringer: Kan I huske Anders Fogh Rasmussen? Han havde nogle vendinger, han virkelig sagde mange gange. Der er ikke noget at komme efter. Der er ikke en frø, en fugl, en fisk, der har fået det ringere. Jeg er ikke kandidat til en international toppost. Og Venstre ved du, hvor du har.
Alle udsagn … der har vist sig at være forkerte.
Men Anders Fogh Rasmussen sagde også én ting, jeg gerne vil gøre til vores. Og bare rolig. Det er kun én ting. Nemlig den, at vi skal være i regering og opposition samtidig.
I kommer ikke til at høre en socialdemokratisk ældreminister påstå, at der ikke er nogen problemer i ældreplejen. I kommer ikke til at høre en socialdemokratisk undervisningsminister påstå, at alt er godt i folkeskolen.
Meget er godt, ja. Men vi vil være vores egen største kritiker. Når noget ikke fungerer godt nok. Så forsvarer vi det ikke bare. Og vi lovgiver ikke bare. For det her er ikke bare et spørgsmål om kroner og ører.
Hvis vi bliver ved med at lovgive, bureaukratisere og bede medarbejderne om at dokumentere alt mellem himmel og jord – så tror jeg faktisk ikke, vi kan skabe den velfærd, vi gerne vil. Og hvis vi bliver ved med at lade de mest udsatte børn blive hjemme hos deres mor og far. Selvom de ikke kan passe på dem. Så vil de sociale problemer blive ved med at gå i arv fra en generation til den næste.
Og hvis vi bliver ved med at acceptere, at så mange, især kvinder, med ikke-vestlig baggrund går derhjemme i stedet for at være på arbejdsmarkedet. Så vil integrationsproblemerne fortsætte.
Kampen for et bedre velfærdssamfund handler selvfølgelig om penge. Men det handler også om at tage de rigtige beslutninger.
Derfor er velfærd: børn. Pension. Et opgør med centralisering. En selvstyrereform. Derfor er det nogle af vores store signaturprojekter.
Udlændingepolitikken er det selvfølgelig også. Som det eneste parti fremlagde vi inden valget en helhedsplan for dansk udlændingepolitik.
Den handler om antal. Vi skal have styr på, hvor mange udefra der kommer til Danmark. Den handler også om at tage fat på de grundlæggende årsager til, at så mange mennesker søger en bedre tilværelse i Europa. Og den handler om integration. Et opgør med social kontrol. Og en klar forventning til alle jer nye danskere om, at I skal bidrage.
Det er en ambitiøs plan. Den bliver ikke til virkelighed fra den ene dag til den anden. Men det er en plan, vi nu går i gang med. Og som er grundlaget for regeringens udlændingepolitik.
Derfor vil jeg også som dansk statsminister selv stille mig i spidsen for at søge international opbakning til et helt nyt asylsystem. Et mere retfærdigt asylsystem. Hvor mennesker, der sendes på flugt, ikke skal risikere livet over Middelhavet. Men hvor vi hjælper flere. Og mere. Tættere på konflikterne.
For lige så stor en sandhed det er, at vi ikke kan hjælpe alle her i Europa og i Danmark, lige så stor en sandhed er det, at mennesker på flugt skal have vores hjælp. Vi løfter vores ansvar i verden. Og vi løfter vores ansvar for Danmark. Det gør vi bedst i et bredt samarbejde. Reglerne for asyl. Tilstrømning. Familiesammenføring. Permanent ophold. Statsborgerskab. De regler er de samme nu som før valget.
Bandepakken består. Og det gør ghettoaftalen også. Vi hjælper mere nogle steder.
Andre steder er vi villige til at stramme endnu mere. Når det handler om Syrienskrigere. Mennesker, der er rejst herfra. Vendt Danmark og demokratiet ryggen. Støttet Islamisk Stat. Der undersøger vi nu, om vi kan straffe endnu hårdere. Det gælder også i forhold til banderne. Sprængstoffer. Vanvidskørsel. Det vil vi slå hårdere ned på.
Det her er desværre bagsiden af mange års fejlslagen udlændingepolitik. For mange begår kriminalitet. Det vil vi selvfølgelig ikke acceptere. Og den her regering er villig til at gå langt i kampen mod dem, der ikke vil fællesskabet og Danmark det godt.
Vi lovede i valgkampen, at vi ikke løber fra det brede flertal i udlændingepolitikken. Det løfte holder vi.
Men det står ikke i modsætning til, at vi nu hjælper børn som Mint hjem. Eller forbedrer forholdene for børn på Sjælsmark.
Danmarks udlændingepolitik skal være stram. Nej til symboler. Ja til løsninger.
Kære kongres. Vi er også villige til at gå langt, når det handler om klimaet.
De næste fire år kommer regeringen til at tage livtag med en af vor generations største udfordringer. Naturen. Miljøet. Klimaet.
Jeg er stolt over at lede en af de regeringer, der kan kalde sig en af de absolut mest ambitiøse på jordkloden. Og jeg vil gerne i dag takke SF, Enhedslisten og de Radikale. Det er jeres fortjeneste, at Danmark nu har en regering med det mål, at drivhusgasserne skal reduceres med 70 procent.
Allerede i 2030. På bare ti år. Danmark kan igen blive det fyrtårn, andre lande pejler efter. Hvis vi sætter handling bag ordene. Derfor er vi nu i gang med at forpligte hele Folketinget på målet.
En bindende klimalov skal være på plads inden jul. Vi har travlt. Og det handler om mere end klimaet. Det handler om vores demokrati. Om troen på politik. Det var vores børn og unge, der satte klimaet på dagsordenen. Tak for det.
Og jeg tror, vi står midt i det, man vist kan kalde et definerende tidspunkt i overleveringen af politik fra én generation til den næste.
Hvis vi viser, at vi som voksne, som politikere, kan løse problemerne sammen. At det er de store ryk i fællesskab, der betyder noget. Så viser vi samtidig, at det nytter at engagere sig. Det nytter at råbe op.
Derfor vil Socialdemokratiet vise vores børn og unge, at vi tager ansvaret på os. Både som regering og som voksne. Klimaloven. Det er kun begyndelsen. Vi kommer til at tage fat på udledningerne fra landbruget. En ny – og grøn – infrastrukturaftale. Flyselskaberne. Forskningen. El-biler. Energibesparelser i boligerne. Vi vil gøre mere for at bekæmpe luftforurening. Vi vil endnu mere vedvarende energi. Ja, faktisk vil vi undersøge, om vi kan bygge en egentlig energi-ø. Et projekt, der måske er fem til seks gange større end Storebæltsbroen. Som kan besejre vinden i Nordsøen. Udvinde den. Lagre den. Og sikre en grøn fremtid.
Vi vil gøre plastik dyrere. Sikre mere natur. Mere skov. Styrke biodiversiteten. Passe bedre på drikkevandet. Vi skal vise børn og unge, at politik virker. At vi løser problemerne. Sammen. På en måde, der ikke øger uligheden. Hvor det ikke bliver dem, der i forvejen har mindst, som betaler den største pris. Det må og skal være vores løfte.
Kære kongres. Når Socialdemokratiet er i regering, så har vi ikke kun høje ambitioner, med Socialdemokratiet. Så bliver det også til noget.
Kære kongres. Jeg er ved at nå til afslutningen på min beretning.
Vores mål for de kommende fire år er lige så svære, som de er enkle. Vi skal strukturelt styrke den danske samfundsmodel.
Derfor vil vi tage et opgør med nogle af de skæve skattelettelser, som den tidligere regering vedtog. Vi er ikke bange for at bede nogle af dem, der er stukket af fra flertallet, om at bidrage mere til fællesskabet. Vi vil udfordre uligheden. Skabe et mere retfærdigt skattesystem. Og vi vil vise, at en økonomisk ansvarlig politik også kan være en social retfærdig politik. Vi vil en stærkere indsats mod social dumping. Og illegal arbejdskraft. Vi vil understøtte gode almene boliger. Ikke Blackstone. Vi skal kunne stole på myndighederne.
Derfor vil vi genoprette Skat og styrke politiet. Og vi vil føre en udlændingepolitik, som vi tror kan samle langt de fleste af os danskere. Nye som gamle. Vi vil samle Danmark igen.
Vi er for små til for store forskelle. Skandaler med hvidvask. Grådighed.
Det er ikke den grund, vi kan bygge Danmark på. Og arbejdsmetoden. Vi lytter. Vi tror på ret og pligt. Og dermed ethvert menneskes ansvar for hinanden. Vi vil samarbejde og bryde blokpolitikken.
Og i samarbejdet med andre partier vil resultatet jo ikke altid være pure socialdemokratisk.
Også det vil vi være ærlige om. Vi vil tage regeringsansvaret på os med både alvor og ydmyghed.
Men vi vil samtidig være vores egen største kritiker. Vi skal ikke bare drifte. Vi skal faktisk forandre.
Kære kongres. Da jeg sagde undskyld til Godhavnsdrengene, da sagde jeg samtidig, at det aldrig er for sent at gøre det rigtige.
Det er endnu bedre at gøre det rigtige i tide. Nu har vi ansvaret. Forventningerne er tårnhøje. Og mange er utålmodige.
Vi gør det, vi har sagt, vi vil gøre. Som vi gik til valg på. Ikke på én gang. Men fra fremskridt til fremskidt. Til gavn for dem, der har mindst. Og dermed til gavn for et endnu mere retfærdigt Danmark.
Det er vores opgave. Jeg ved, vi kan løfte den. Sammen.







Tale






Kære allesammen! 
I den her tid er der rigtig meget, vi savner alle sammen. Og jeg er egentlig ret sikker på, at mange af jer unge savner det allermest at kunne give et kram til sin allerbedste ven eller til hele venneflokken. At holde en god fest. Danse hele natten. Gå til koncert. Jeg ved også godt, at meget af det her er vigtig for jer på en helt særlig måde. For der er meget, I oplever for første gang. Den første Roskildefestival. Måske den første eksamen. Måske den første forelskelse. 
Den norske sundhedsminister, han har holdt en rigtig, rigtig god tale, og han har sagt noget meget smukt og noget meget rigtigt om jer unge, nemlig at næste sommer findes ikke, når man er ung. I mister noget, det ved jeg godt, som I ikke bare får igen. Og i stedet for at have det sjovt med hinanden, som man normalvis har, når det er forår, så er der rigtig mange af jer, der har siddet derhjemme og måske kun set nogle enkelte af jeres bedste venner. Og foran jer ligger der en sommer, hvor noget af det, I har glædet jer allermest til, måske er blevet aflyst. Men vi er – 7-9-13-bank under bordet – på vej mod lysere tider. Skridt for skridt begynder vi at kunne mærke og se vores hverdag igen. Også selvom der er meget, der er anderledes.
Mange af jer er begyndt at gå i skole igen. Se flere af vennerne, og selvom det er på en anden måde, så ved jeg, at der er rigtig mange af jer, der er glade for en mere almindelig hverdag igen. 
Jeg vil også gerne have lov til at sige til jer i aften, at jeg synes, I har grund til at være stolte. Jeg tror ikke, der er  nogen af os, der er i tvivl om, at det, vi oplever lige nu, det er en historisk tid. Det er 100 år siden, at Den spanske syge hærgede i Danmark, og ikke siden 2. Verdenskrig har vi som samfund oplevet så svær en krise som den, vi har været igennem nu. Og i øvrigt stadigvæk står i.  
I unge er unge i en historisk tid. En tid, hvor der til trods for, at vi er hver for sig, også har bredt sig en meget stærk følelse af at stå sammen. Og vi har jo kunne mærke, at vi alle sammen har behov for nogle stærke fælleskaber at være i. Danmark har brug for jer, og det ansvar, det har I taget på jer.  Tak for det. 
Og det har I gjort, selvom at mange af jer unge ikke selv er bange for at få coronasygdommen. Det gør faktisk jeres indsats til noget helt særligt. Jeres afsavn – og jeg ved godt, at de har været der og er der –  er ikke for jer selv, men for andre. I, der har livet foran jer, passer på dem, som har flest år bag sig. Jeres bedsteforældre og jeres oldeforældre. Og I passer også på den ven eller bror, søster, fætter, kusine, som måske lider af en kronisk sygdom, og som bare ikke må få corona. Med andre ord: I udviser et samfundssind, som redder menneskeliv, og det vil jeg gerne have lov til at sige jer en stor tak for, en dybfølt tak for. 
Og det er faktisk også betryggende for alle os andre at opleve det, at vi har en generation af unge, som bare tager ansvaret på sig. Det giver håb, synes jeg, for vores fælles fremtid. Vi skriver historien sammen lige nu. Vi gør det ved at passe på hinanden.  Og vi skal nok klare det. Det bliver godt igen. Så tusind tak, alle sammen. Vi kan væres stolte af alle jer unge mennesker. Og ved I hvad? I kan også være stolte af jer selv. 







Tale






Tak for invitationen. Jeg har set frem til at være med i dag.
Politik er fyldt med oneliners.
“Never give in,” sagde Winston Churchill.
“It’s morning again in America,” lød det fra Ronald Reagan.
Barack Obama sagde: “Yes we can.”
Og så er der Angela Merkels “Wir schaffen das”.
Enig eller uenig. Når politiske slogans er bedst, indfanger de kernen af, hvad det hele handler om.
I fredags hørte jeg en borgmester, der med tre ord fangede mit syn på danske kommuner.  
Han sagde: ”Vi fikser det.”
Det er præcis det, I gør – alle jer, der er til stede i dag.
Borgmestre. Kommunalbestyrelsesmedlemmer. Embedsmænd. Og mange andre lokale ildsjæle.   
I fikser velfærdssamfundet i dagligdagen.
Det er jer, der er tættest på danskerne.
Jeres medarbejdere, der hver morgen står klar til at modtage den næste generation i vuggestuen og børnehaven.
Jeres medarbejdere, der klæder skolebørnene på til at blive kompetente unge mennesker med færdigheder og mod på livet.
Og jeres medarbejdere, der passer på vores ældre, som efter et langt og slidsomt liv har brug for pleje, omsorg. Og en snak om det, der fylder.
Velfærdssamfundet – det er levet liv.
Og I – og jeres medarbejdere – er i kernen af det. Hver eneste dag.
Også når en pandemi skyller ind over landet og kræver ekstraordinære indsatser.
Og når titusindvis af ukrainske børn og voksne på flugt fra krigen skal have et sted at bo. Et arbejde. En skoledag. En hverdag, der fungerer.
Kære alle, der er samlet her. På Danmarks vegne.
Tak for den indsats, I yder. Og tak til jeres medarbejdere.
<chunk>Der er perioder i et samfunds historie, hvor forandringer presser sig på. Hvor selve fundamentet er udfordret. Og hvor der skal foretages afgørende valg og prioriteringer. For at sikre fremtiden.
Det er præcis sådan en periode, det danske velfærdssamfund befinder sig i.
Bagtæppet er alvorligt.
For det første er der Danmark og Europas sikkerhed.
Krigen i Ukraine har været et wakeup-call.
Det står fuldstændig klart, at vi skal tage større ansvar for vores egen sikkerhed.
Danmarks sikkerhed hviler på NATO-samarbejdet. Derfor skal vi bidrage med de 2 procent af BNP i 2030.
Så langt mit øje rækker. Kommer vi til at skulle bruge markant flere penge på forsvar og sikkerhed. Flere end vi har gjort i årtier.
Sikkerhedspolitisk befinder vi os i en tid, der vil byde på svære beslutninger og store forandringer.
Det samme gælder i den grønne omstilling.
Også her er der brug for store beslutninger.
Som involverer hele samfundet.
Ikke mindst jer.
Sjældent har så mange danskere med spænding ventet på et brev fra kommunen. Bliver der mon rullet fjernvarme ud her på min matrikel?
En overraskende konsekvens af Ruslands aggression blev, at kommunal varmeplanlægning blev et samtaleemne ved middagsbordet i mange danske hjem.
Vi skal have danskerne over på grønne varmekilder.
Omstillingen er vigtig. Og som rigtig mange af jer ved, så er klimatilpasningen det også.
Den grønne omstilling og klimatilpasningen kommer til at trække store veksler de kommende år.
Endelig er der vores kronjuvel. Velfærdssamfundet. Med fri og lige adgang.
Som godt nok er verdens bedste. Men som også er under pres. Og trænger til fornyelse.
På alle tre områder. Sikkerhed. Klima. Og velfærd. Står vores samfund over for store beslutninger. Hvor vi skal vise mod og vilje til at gå nye veje.
Vi kan ikke vælge én af dem fra og sige: Det her venter lige.
Der er presserende behov for handling på alle tre områder. Og store investeringer.
Dansk finanspolitik er holdbar i et langsigtet perspektiv, ja. Det er helt afgørende.
Men hvis vi stiller os tilfredse alene med det faktum. Så er det jo det samme som at sige, at vi ikke vil mere. At ambitionerne ikke er større.
For overskud langt ude i fremtiden ændrer ikke på de udfordringer, vi står over for i et kortere perspektiv. Og alt det, vi i fællesskab gerne vil frem mod 2030.
Hvis vi ikke bare stiller os tilfredse. Men faktisk vil have så stærkt et samfund, som det overhovedet kan lade sig gøre.
Så skal vi investere mere. Og så er det økonomiske råderum ikke stort nok.
Derfor 
er
 der brug for reformer.
<chunk>I dag vil mit fokus være på de opgaver, der ligger foran os, når vi tager de næste skridt i udviklingen af velfærdssamfundet.
Vi er et af de tryggeste, rigeste og dygtigste lande i verden.
Men hånden på hjertet. Har vi i dag de daginstitutioner. Den folkeskole. Og den ældrepleje. Som vi drømte om, da vi gik ind i politik?
Jeg gætter på, at langt de fleste af jer kan få øje på områder, som I gerne vil forbedre. Investere i. Indrette på en anden måde.
Borgere, som I gerne vil hjælpe bedre end i dag.
De ambitioner – jeres ambitioner – må vi ikke give køb på.
Velfærdssamfundet er skabt i et parløb mellem Christiansborg og det kommunale Danmark igennem 100 år.
I dag vil jeg på vegne af regeringen invitere til et samarbejde om, hvordan vi tager de næste store skridt.
Forudsætningen for det samarbejde er, at vi har en fælles forståelse for de udfordringer, vi står over for.
Derfor vil jeg i dag dele min – og vores – analyse af de mest centrale udfordringer for vores velfærd de kommende år.
Der er især fem.
<chunk>Den første store udfordring er demografien.
Frem mod 2030 kommer der over 40.000 flere børn. Og næsten 110.000 flere ældre.
Egentlig er det udtryk for noget fantastisk.
Vi står foran en tid med masser af nye små danskere i flyverdragter.
Og med endnu flere friske bedsteforældre og oldeforældre, der har overskud og helbred til at være sammen med deres børn, børnebørn og oldebørn. Og med venner. Rejse. Dyrke fritidsinteresser. Leve et godt liv.
Aldrig før har vi levet så sundt. Så godt. Og så længe. Som vi gør nu.
Det var præcis det, vi ønskede med velfærdssamfundet.
Men udviklingen vil også udfordre os. Som I ved.
Med behov for flere pladser i vuggestuer og børnehaver.
Og selvom mange ældre er friske, kommer der også flere, der lever med kronisk sygdom og demens.
Det betyder flere ældre, som har brug for pleje.
Flere med behov for hjemmesygepleje, hjemmehjælp og rengøring.
Og nej, her taler vi ikke om en ældrebyrde.
Vi taler om mennesker, har skabt vores samfund.
De skal selvfølgelig have en tryg og værdig alderdom.
Regeringen vil sørge for, at pengene følger med demografien.
Det demografiske træk.
Det piner mig, at vi – i noget så menneskeligt og afgørende – er nødt til at bruge så kedeligt og teknokratisk et begreb.
Jeg gætter på, at mange af jer – som jeg – engang har haft en stak Anders And-blade i skabet.
Måske kan I huske den karakter, der hed ’Sorte Slyngel’?
Han var kendetegnet ved to ting: Et: Han havde et sort lagen over hovedet og to: Han var en slyngel.
Det var let at identificere, hvad han var for en.
Det er sværere med demografien. Det er en usynlig mod- og medspiller.
I 2030 koster det over 21 milliarder kroner bare at følge med den.
Et stort tal. Men det dækker netop kun, at vi nogenlunde kan bevare status quo.
Og så alligevel ikke.
Jeg ved, at det specialiserede socialområde fylder meget hos jer.
Borgere med psykiske lidelser og med handicap er mennesker med vidt forskellige livsbetingelser og behov.
Unge med ondt i livet. Voksne med behov for støtte i hverdagen. Mennesker med en funktionsnedsættelse.
Fælles for dem alle er, at de fortjener gode liv ligesom alle andre.
Og jeg ved også, at jeres medarbejdere hver dag arbejder for at opfylde behovene.
Det er først og fremmest en medmenneskelig udfordring.
Men også en økonomisk. Det specialiserede socialområde er i dag det største enkeltstående kommunale udgiftsområde.
Og udgifterne stiger.
Udviklingen i befolkningssammensætningen – og på det specialiserede socialområde – vil udfordre os alle.
Og dermed velfærdssamfundet. På en lang række områder.
Og det meget mere, end mange lige forestiller sig.
Her skal vi arbejde tæt sammen. Her får vi brug for at finde grundlæggende nye løsninger. Vi skal forebygge meget mere. Vi skal finde nye samarbejder. Nye måder at indrette os på.
<chunk>Det er den næste store udfordring et godt eksempel på.
Manglen på medarbejdere i velfærden.
Hvis jeg spurgte jer i forsamlingen:
Hvor mange af jer har oplevet, at en af jeres institutioner har slået en stilling som social- og sundhedsmedarbejder eller pædagog op – uden held?
Hvor mange har så oplevet det? Mange.
Og mange har formentlig også oplevet, at jeres institutioner har måttet opgive at få vagtplanen til at gå op.
At I ikke kunne levere den velfærd om natten, som I egentlig ville.
Sandheden er, at det er svært at få medarbejdere nok i den borgernære velfærd.
Og ser vi frem i tid. Så vil rekrutteringsudfordringen kun blive større.
I 2030 kan vi komme til at mangle op mod 17.000 flere social- og sundhedsmedarbejdere.
Kan vi stille os tilfredse med det?
Nej. Selvfølgelig ikke.
For få søger ind på en velfærdsuddannelse. Og for mange falder fra undervejs.
Den udvikling skal vi have vendt.
Samtidig skal vi kunne fastholde dem, som hver dag går på arbejde. Og gør en kæmpe indsats.
Vi skal tilbyde ordentlige løn- og arbejdsvilkår.
Skabe rammer, der mindsker sygefraværet.
Anspore flere til at gå op i tid.
Og få flere til at have lyst til at blive i deres fag. I en tid med et stort arbejdspres.
Men det er ikke nemt. Det er faktisk rigtig svært.
<chunk>Samtidig er der også behov for at se på, hvordan de medarbejdere, der arbejder, bruger tiden.
Her er det evigt voksende bureaukrati et problem.
På næsten ti år er udgifterne til administration i kommunerne vokset med 2½ mia. kr.
Her er der nok nogen af jer, der har lyst til at bryde ind og sige: Jamen, det er jo ikke kun i kommunerne, der er ansat flere til at administrere. Det gælder også i staten.
Og det er fuldstændig rigtigt.
Kommer regeringen så også til at kigge på det?
Ja, det gør vi. Selvfølgelig.
For det er egentlig paradoksalt.
Hvem af os her i rummet har nogensinde ønsket os det omfang af bureaukrati, vi har i dag?
Formentlig ingen.
Og hvem af os er gået til valg på flere penge til administration, dokumentation og bureaukrati?
Den politiker har jeg endnu ikke mødt.
Alligevel er bureaukratiet vokset. Og det er blevet værre år for år.
Forvaltningerne og kommunalbestyrelserne lægger – ligesom Christiansborg – ekstra lag på bureaukratiet.
En strategi, der fører til en handlingsplan. Som igen fører til en arbejdsgruppe. Et skema. En ny vejledning.
Kommunikationsindsatser. Indrapporteringer. Tilsyn og opfølgning. Og puljer. Og puljer. Og sådan fortsætter det.
Og det er ikke kun på rådhuset og i forvaltningerne, at bureaukratiet findes. Det har påvirket vores måde at arbejde på helt ude ved borgerne.
Lad mig give et eksempel.
I en kommune var det længe sådan, at hvis en borger skulle i bad, og høreapparatet skulle renses, så skulle medarbejderen både skrive det i en journal og i et separat skema.
Det eksempel er ikke enkeltstående.
Tænk over, hvor mange arbejdstimer det bliver til. Tid vi kunne bruge anderledes.
Her må vi kvittere og sige: I så problemerne, før vi på Christiansborg gjorde.
Det minder om 1980’erne og 1990’erne.
Her var det også jer, borgmestre, der åbnede Christiansborgs øjne for problemerne med den mangelfulde integration af flygtninge og indvandrere.
Havde vi lyttet til jer dengang, ville Danmark formentlig have ført en anden udlændinge- og flygtningepolitik.
Og nu, hvor det gælder problemerne med det voksende bureaukrati i velfærden, er det igen jer, der åbner vores øjne.
Jeg er parat til – på vegne af mig selv og Christiansborg at påtage mig min – vores – del af ansvaret.
Vi har centralt lavet alt for mange regler og alt, alt for meget detailstyring.
Og vi bliver desværre ved med det.
Fordi vi i mange år har troet på, at vi kunne regulere og detailstyre os til den bedste velfærd.
Lidt forenklet sagt har vi troet, at vejen til det gode velfærdssamfund var brolagt med regulering.
Det var en misforståelse. Og det er en misforståelse
Som er blevet forstærket af en utålmodig politisk logik, der ikke altid har været befordrende for de gode løsninger.
Endnu et lovforslag. Endnu en ny rettighed. Endnu en pulje.
Endnu en ny forligskreds, der er blevet enige om en ny politisk aftale fyldt med nye detailkrav.
Ingen nævnt. Ingen glemt. Jeg har selv stået der. Foran ministerkontoret og været oprigtig glad for den slags aftaler.
Jeg lover jer, at de er indgået i den bedste mening.
Men når lag på lag på lag af lovgivning og regler, der er lavet i bedste mening, bliver lagt oven på hinanden. Så bliver det tungt.
Det rammer helt ude hos medarbejderen. Og borgeren.
En ond cirkel. Og et kæmpe paradoks.
Men det sker igen og igen.
Når det handler om det voksende bureaukrati, peger pilen altså på os på Christiansborg.
Men den må også pege tilbage på jer.
For mange af de regler og dokumentationskrav, som institutioner og medarbejdere er underlagt, er udtænkt af lokale forvaltninger. Også i bedste mening naturligvis.
I har nemlig været underlagt den samme politiske logik. Kravet om hurtige løsninger på svære problemer.
Ja, selv på de enkelte institutioner har man oven på den regulering, man har fået, påført sig selv rigtig meget regulering. Igen i bedste mening.
Her i Aalborg Kommune har man på ældreområdet gennemgået de regler, der er taget initiativ til lokalt.
Det viser sig, at 17 ud af 20 kommunale regler er indført af lokale plejeenheder. Kun tre ud af 20 er indført af forvaltningen.
Det sætter for mig at se to tykke streger under, at kampen mod bureaukrati er en kamp mod en fejlslagen idé om, hvordan vi skaber det bedste velfærdssamfund.
Fordi det handler om en alt for systemisk og alt for kølig tilgang til mennesker.
På den måde er det en reel værdikamp. Som vi skal kæmpe sammen.
Imod en idé, som findes på alle niveauer. Hos os på Christiansborg. Hos jer lokalt. Og helt ude i institutionerne.
<chunk>Den næste store udfordring for velfærden handler om vores sammenhængskraft som land.
For nogle uger siden besøgte jeg Tingbjerg Skole. En skole fuld af glade børn og unge. De fleste med anden etnisk baggrund.
Her er den unge skoleleder kommet langt med at skabe en helt almindelig dansk folkeskole.
Det går fremad med integrationen mange steder i landet.
Det skal alle I, der har skabt de succeser, have kæmpe ros for. I kan ranke ryggen. Godt gået.
Men samtidig med, at vi fejrer succeserne. Så er problemerne stadig alt for mange.
Selv efter 30 års integrationsindsats er billedet klart: Indvandrere og efterkommere fra lande i Mellemøsten og Nordafrika klarer sig i gennemsnit dårligere end indvandrere fra mange andre lande.
Færre af kvinderne kommer i arbejde.
Flere af de unge mænd bliver dømt for kriminalitet.
Og rundt om i vores land er der områder, hvor grupper af mennesker lever afsondret fra os andre.
Mennesker, som ikke kan begå sig på vores sprog, selvom de har boet her i årevis. Som ikke går på arbejde. Som ikke deler almindelige danske og vestlige værdier. Eller tager del i de fællesskaber, vi har med hinanden.
Det gør noget ved et samfund.
Velfærdssamfundet er jo grundlæggende et fællesskab. Som bygger på en indbyrdes tillid til, at vi alle bidrager.
At vi kender hinanden. Taler sammen. Og er en del af den samme offentlige samtale.
Alt det bliver alvorligt udfordret af parallelsamfund.
Og hvis ikke vi får gjort endnu mere for at løfte integrationsopgaven. Og får sagt meget klart, at de, der er kommet til Danmark, altid skal løfte deres ansvar for vores land. Så underminerer vi velfærdssamfundet.
<chunk>Den sidste udfordring er vores forventninger til velfærden.
Ni ud af ti af jer borgmestre oplever, at danskernes forventninger til velfærden er blevet markant større.
Det er ikke underligt.
Når vi bliver rigere og rigere og kan købe os til mere og mere. Så forventer vi mere af den offentlige velfærd. Skoler. Daginstitutioner. Ældrepleje.
Når et barn har en hurtig computer hjemme. Så forventes det, at skolens computer ikke er langsom og gammel
Sådan er det hele vejen rundt.
Helt tilbage i 1950’erne var den svenske politiker Olof Palme opmærksom på sammenhængen.
Han kaldte det for ”voksende forventningers utilfredshed.”
Forbedrede forhold bliver hurtigt hverdag. Og følges af nye forventninger.
Men velfærdssamfundet er ikke først og fremmest en serviceinstitution.
Det er meget mere. Meget større. Og meget vigtigere
Vores velfærdssamfund handler om varme. Nærvær. Omsorg.
Og ikke mindst om medborgerskab.
At vi engagerer os i fællesskabet. I livet i børnehaven. Skolerne. Lokalsamfundet. Hjælper dem, der har det svært.
Rødderne går langt tilbage.
Bønder, der organiserede sig i andelsbevægelsen og højskoler.
Arbejdere, der grundlagde fagforeninger, boligselskaber, idrætsklubber, og meget andet.
Dét førte alt sammen til det velfærdssamfund, vi kender i dag.
Lad os ikke tabe den historiske arv på gulvet.
Hvis vi reducerer velfærd til blot at være en ’serviceydelse’. Så bliver vi ikke alene åndeligt fattigere. Utilfredsheden med velfærden vil også stige.
Det vil sætte sig i en faldende opbakning til det universelle velfærdssamfund.
Så vi må spørge os selv: Taler vi i for høj grad om en velfærdsstat, der skal levere en service?
Fremfor om et velfærdssamfund, der bygger på engagerede medborgere?
Velfærd kan ikke være en transaktion.
Det er et personligt ansvar.
Lad os tale mere om det. Og om at drage omsorg for hinanden. Om at engagere os i fællesskabet.
Det medborgerskab. Det mener jeg, at der er behov for at styrke.
<chunk>De fem udfordringer, som jeg her har ridset op.
Demografien.
Rekrutteringsproblemerne.
Det voksende bureaukrati.
Sammenhængskraften, der er truet.
Og voksende forventninger til velfærden.
Det er min analyse af den virkelighed, vi står over for. Regeringens analyse.
Den vil vi gerne diskutere med jer.
Og jeg glæder mig til at høre jeres.
I mine øjne står vi over for valget: Vil vi humpe videre? Lappe lidt her og der. Håbe, at det holder vores tid ud?
Eller vil vi tage mere grundlæggende fat?
Med nye måder at indrette velfærden på? Og reformer, der kan skabe forandringer, som rækker ud over vores levetid?
Jeg sender nok ikke chokbølger gennem rummet her ved at sige, at vi i regeringen foretrækker det sidste.
Og vi ønsker ikke. Faktisk slet ikke. At gøre det selv.
Tværtimod. Vi ønsker at samarbejde med jer. Med partierne. Og ikke mindst med danskerne.
<chunk>Inden jeg runder af. Så lad os komme omkring nogle af de elementer i regeringsgrundlaget, som jeg ved, har skabt debat og kritik i kommunerne.
Lad mig starte med administrationsudgifterne.
For ja, vi kommer til at stå fast på, at udgifterne til administration i kommuner og regioner skal nedbringes med 3 milliarder kroner i 2030.
Fordi vi mener, det er bedre at bruge pengene på løn- og arbejdsvilkår til ansatte i velfærden.
Jeg ved godt, at det er hundrede gange lettere sagt end gjort at bremse væksten i administrationsudgifterne. Og endnu sværere at nedbringe dem.
Ikke desto mindre er det dét, der er opgaven.
Og regeringen vil arbejde for, at den borgernære velfærd bliver friholdt. Det er administration, der skal fylde mindre.
Vi vil lægge op til et flerårigt samarbejdsprogram mellem regeringen, kommuner og regioner. Med det formål at nedbringe udgifterne til administration og friholde den borgernære velfærd.
For vi vil gerne drøfte med jer, hvad vi kan gøre for at bidrage.
Gennem færre målsætninger. Mere enkel styring og tilsyn. Færre dokumentationskrav.
I skal have muligheden for at udfordre os på al den regulering, vi kan fjerne, for at opgaven kan lykkes. Følg eller forklar.
<chunk>Og så er der jobcentrene.
At vi vil nedlægge dem. Det ved vi godt, er et meget hårdt greb. Og helt usædvanlig klar tale.
Lad mig understrege: Det skyldes ikke, at medarbejderne i jobcentrene ikke gør arbejdet godt nok.
De har gjort præcis, hvad de har fået besked på fra Christiansborg.
Nej. Det her er et opgør med et system, der er viklet ind i regler, proceskrav og bureaukrati.
Eksempelvis oplever medarbejderne i Jobcenter Aarhus, at de bruger tre timer på regler og bureaukrati, hver gang de bruger én time på en ledig borger
Det er for skævt.
Det her handler jo ikke om Aarhus.
Det handler om, at vi sammen skal finde en ny måde at gøre det på.
<chunk>Regeringen og politikerne på Christiansborg er blevet kritiseret for at tale forventningerne til den velfærd, I skal levere, længere op end godt er.
Men vi ved godt, at der ikke er penge til det hele.
At I oplever, at budgetlægningen er blevet stadig sværere.
I står over for svære prioriteringer hver eneste dag
Derfor vil vi give jer mere frihed til at gøre tingene på den måde, I finder bedst.
Den betyder også, at der skal være mere plads til forskellighed i velfærden på tværs af kommuner. Mere end der er i dag.
Allerede i dag er der lokale forskelle i velfærden i Danmark.
Men regeringens ambition er, at I i endnu højere grad skal kunne tilrettelægge velfærden, som I synes bedst lokalt.
Fordi det er jer, der kender jeres lokalområder og borgere allerbedst.
Og fordi øget lokal frihed vil kunne bane vejen for højere kvalitet i velfærden.
Jeg synes, det har været en misforstået forestilling. At ensartethed er en markør for kvalitet.
At hvis velfærden er ens fra Ballerup til Hobro. Fra Hedensted til Odense. Så er det udtryk for høj kvalitet.
Det er noget sludder.
Kvalitet i velfærden handler om faglighed, nærvær og omsorg.
Og det kan vi kun styrke, hvis vi skaber plads til langt større lokale forskelle, præferencer og prioriteringer.
Jeg er overbevist om, at hvis man slipper den lokale kreativitet fri, vil det føre til nye veje.
Hvis man i Hedensted ønsker at drive plejehjemmet og daginstitutionen på en anden måde, end man gør et sted på Fyn, så skal man da kunne det.
Forskellighed kan netop være et udtryk for kvalitet. For det lokale. For medborgerskab.
Der er selvfølgelig undtagelser – sundhed er nok det mest oplagte eksempel – hvor der bør være nationale kvalitetskrav og standarder. Samme kvalitet i hele landet.
Men jeg håber, I har taget mit signal ned.
<chunk>Alle de udfordringer, vi står over for, er dybt komplekse. Og de griber ind i hinanden.
For at løse dem. Så er det ikke tilstrækkeligt at dreje på en skrue ét sted. Eller gennemføre en hurtig lovpakke.
Der er brug for, at vi tager mere grundlæggende fat. Udvikler løsninger sammen. Og inddrager alle relevante aktører.
Det gælder også civilsamfundet. Private virksomheder, frivillige, organisationer og andre.
Den nye brede regering er bygget på ambitionen om at ændre den politiske kultur.
Gøre op med blokpolitik. Insistere på dialog og inddragelse på tværs.
Den måde at tænke på ligger jer ikke fjernt.
Hvis der er nogen, der kender til samarbejde hen over midten. Til at træffe svære beslutninger. Om alt fra nye skoledistrikter til sammenlægning af plejehjem
Så er det jer.
Jeg begyndte min tale i dag med at sige, at der er tidspunkter i et samfunds historie, hvor selve fundamentet er udfordret. Hvor der skal foretages afgørende valg og prioriteringer. For at sikre fremtiden.
Kære topmøde!
Det er præcis her, Danmark står lige nu.
Det er os. Den første brede regering hen over midten i mange år.
Og jer.
Der lige nu står med opgaven.
Med ansvaret.
Med en historisk mulighed.
Hvis vi bruger den rigtigt, så kan vi ikke alene fikse det sammen.
Så kan vi også træffe de valg og beslutninger, som bliver afgørende for velfærdssamfundets fremtid.
Det håber vi at gøre sammen med jer.
Tak for ordet.







Tale






Kære venner
En ny dag. En ny 1. maj. 
Snart et valg. Hvis det altså bliver udskrevet. Statsministeren har nu tøvet så meget, at vi får den længste valgperiode nogensinde i Danmark. 
Det kan godt bekymre én lidt, hvem regeringen lader sig inspirere af. I sidste uge mindede finansministeren mig f.eks. om, at man i Palæstina ikke har haft valg i 10 år. For år tilbage stod Belgien uden regering i cirka halvandet år. Det gik vist i øvrigt fint ... 
Herhjemme forudser mange en historisk grim valgkamp. Hvor pressemøder ikke handler om ny politik. Men om andres politik. Og mon ikke vi kommer til at høre en skræmmekampagne eller to? 
Det er i øvrigt forskellen på Venstre og Socialdemokratiet. Om Venstre kan man bare fortælle om deres rigtige politik. Det er skræmmende nok i sig selv :). 
Spøg til side.
Socialdemokratiet går en anden vej.
Vi fremlægger vores egen politik.
En ny retning for Danmark. En ny regering. 
I mere end 100 år har vi socialdemokrater stræbt efter et samfund med lav ulighed. Med lige muligheder. Et samfund, hvor vi hver især tager ansvar og gør vores bedste. Et samfund med ret og pligt. 
Vi er kommet langt. Men er vi kommet langt nok? Nej, det er vi ikke. Og historien viser os, at det både kan gå frem og tilbage. 
Hver generation har sine begivenheder og udfordringer, der bliver bestemmende. Min far er født i 1948. For ham står Cubakrisen, mordet på præsident Kennedy og den kolde krig som nogle af de store øjeblikke. 
Jeg er født i 1977. For mig er det Mandelas frihedskamp. Det er den unge student, der stopper kampvognene på Den Himmelske Freds Plads. Og det er selvfølgelig Murens fald, der er billederne af min tid. 
Hvordan bliver det for vores børn og unge? Jeg tror, det bliver klimakrisen. Store øer med plastikaffald i verdenshavene. Den unge Greta fra Sverige. Alt for varme somre og en voldsomt dårlig samvittighed. 
Men kære børn og unge; det er ikke jeres ansvar alene at redde jordkloden. Det er vores ansvar. Og I fortjener en regering, der er mindst lige så optaget af klima og miljø, som I er. 
Ikke en fodslæbende regering, der er mere sort end grøn. Lars Løkke Rasmussen har forringet klimaet og miljøet 39 gange. Ja, I hørte rigtigt. 39 gange har regeringen gennemført politik, der går imod klima og miljø. De har droppet ambitiøse mål for både natur og klima. De har vedtaget en landbrugspakke, der ikke var god for vores drikkevand. De har fjernet afgifter på farlig kemi. 
Hvis vi danner regering efter valget. Så skifter vi retning. Vi vil indføre en klimalov med bindende mål. Vi vil gøre Danmark fri af fossile brændstoffer. Vi vil indføre afgifter på plastik, og vi vil have mere fri natur i Danmark. 
Det er tid til et grønt Danmark.
Jeg vil et Danmark, der igen bliver mere retfærdigt. Retfærdigt og solidarisk. 
Vi vil bede bankerne om at betale et større samfundsbidrag. Vi vil sætte loft over lønbonusser. Vi vil bede dem, der har allermest, om [at] bidrage noget mere. 
I alt for mange år har uligheden bare fået lov til at stige. Nu skal vi en ny vej. I alt for lang tid er der blevet centraliseret. Nu skal vi en ny vej. 
I alt for lang tid er der blevet sparet og sparet i velfærden. Nu skal vi en ny vej. 
Sammen. 
Jeg kan ikke gøre det her uden jer. Hvis vi vil have rigtige forandringer, har vi brug for et styrket Socialdemokrati. Valget er jeres. Men I skal vide: Vi har brug for jer. 
Vi vil indføre en ret til tidlig folkepension til dem, der er mest nedslidte. 
Mange år på arbejdsmarkedet og et dårligt arbejdsmiljø sætter sine spor. Ondt i nakken. Skuldrene. Måske ben og hofte. Ryggen. Mange års hårdt fysisk arbejde. Nedslidning kan også være psykisk. Selvfølgelig kan den det. 
Flere og flere lever længere. Mange har både lyst og helbred til også at arbejde længere. Det er godt. 
Men hvad med dem, der ikke kan? Dem, der har været længst tid på arbejdsmarkedet. Dem, der er mest nedslidte. Som har gjort deres for det her samfund. Dem, som ikke længere kan gå på efterløn, fordi den er blevet skåret så meget ned. 
Kære venner
Jeg vil kæmpe med næb og klør for, at de får ret til selv at bestemme, om de vil gå tidligere på pension. 
En dag lukke døren bag sig. Vide de har gjort deres. Og stoppe på arbejdsmarkedet. Inden de bliver så syge, at seniorførtidspension er svaret. 
De borgerlige partier ødelagde efterlønnen. Og for et par år siden prøvede Lars Løkke gudhjælpemig at forhøje pensionsalderen? Det fik vi heldigvis forhindret. 
De partier, der forringede efterlønnen, sidder nu og forhandler om seniorførtidspensionen. 
Åbenlyst fordi valget nærmer sig. 
Det svarer lidt til en boligejer, der opdager en fugtskade. Uden at gøre noget ved det. Men så efter flere år – lige inden huset skal sælges – så bliver fugtskaden malet over. 
Det er derfor, det er en god ide at alliere sig med en byggesagkyndig, når man køber hus. 
Er man i politik, er det en god ide at alliere sig med en socialdemokrat. 
At forbedre seniorførtidspensionen. Det støtter vi selvfølgelig. Hellere lidt end intet. Hellere for sent end aldrig. Men: Det er ikke nok. 
Man skal kunne trække sig tilbage fra arbejdsmarkedet, 
inden 
man bliver så syg, som en seniorførtidspension kræver. Dét er forskellen. 
Der har været en overvældende kritik af vores pensionsforslag. Regeringen. Finansministeriet. Førende økonomer. Lederskribenter. Folk med gode uddannelser. Folk med gode job. 
Det får kun mig til at slås endnu mere for vores forslag om tidligere pension. 
Det skal ikke være sådan, at en reform altid betyder forringelser for almindelige mennesker. En reform under min regeringsledelse skal også kunne betyde det modsatte. Forbedringer. Nye muligheder. Retfærdighed. 
Og lad mig være hudløst ærlig. Jeg kan ikke love, at alle, der føler sig nedslidte, vil blive omfattet af den ordning, vi gerne vil gennemføre. Vi har konkret peget på, hvordan vi vil finansiere tre milliarder til opgaven. Vi beder blandt andet bankerne om at bidrage mere. Tre milliarder løser ikke alle problemer. 
Men vi kan gå i gang. Sammen med arbejdsmarkedets parter. Så det bliver gjort ordentligt og grundigt. Så vi sikrer, at mænd og kvinder behandles lige. Det handler om jer, der har været længst tid på arbejdsmarkedet. Jer, der har haft de hårdeste job. Det dårligste arbejdsmiljø. 
Nu er det jeres tur. 
Og til alle jer, der ligesom mig er så heldige at få et arbejdsliv, hvor knæene eller ryggen ikke går i stykker: Nu er det tid til at være solidarisk. 
Det er tid at stå op for ham ved siden af dig. Eller hende. Det er tid til en værdig tilbagetrækning fra arbejdsmarkedet. 
For mig er det faktisk kernen i at være socialdemokrat. Retfærdighed. Denne her gang er det nogle andres tur. 
Vi skal have genoprettet samfundskontrakten.
Nej. Vi skal have en ny samfundskontrakt. 
Derfor. En opfordring til de voksne: Skal vi ikke afskaffe omprioriteringsbidraget på de unges uddannelser? Vise de unge, at vi handler, når det gælder klimaet? Sikre at der er pædagoger nok til vores børn? 
Samtidig. En opfordring til de unge: Skal vi ikke indføre en ret til tidlig folkepension til dem, der er nedslidte? Sikre en ordentlig velfærdsøkonomi. Så der bliver flere medarbejdere til at tage sig af vores syge og ældre. Det er jo dem, der har bygget det her samfund op. 
Og så noget, som ikke er en opfordring. Men som er en klar besked. Til dem i toppen af vores samfund. Til bankerne. I har også et ansvar. Vi kommer til at bede jer om [at] bidrage mere. Vi vil et opgør med den grådighed, der har vist sig i dele af vores samfund. 
Kommer det til at ske med en borgerlig regering? Nej. Det kan kun Socialdemokratiet levere. 
En ny samfundskontrakt. Så de bredeste skuldre igen bærer de tungeste byrder. At vi hver især gør, hvad vi kan for fællesskabet. 
Der er ikke noget, vi ikke kan gøre i fællesskab. Lad os prioritere det, vi er fælles om. 
Og til Lars Løkke: Det kniber gevaldigt med at få udskrevet det valg. Men du skal vide én ting. Ligegyldigt hvor lang tid du venter. Om du trækker valgudskrivelsen til det absolut sidste øjeblik. Vi bliver ikke trætte. Du kan ikke køre os trætte. 
Hvis vi socialdemokrater får muligheden for at danne en ny regering efter valget. Så vil vi søge det brede samarbejde. Der er ikke ét parti, vi kan gøre alt med. Men der er mange partier, vi kan gøre meget med. 
Det er ikke tid til at puste til had, splittelse og konflikter. Tværtimod. Det er tid til at samle Danmark igen. 
Vi vil velfærd først. 
Vi vil et centraliseringsstop. 
Vi vil løse klimakrisen. 
Vi vil en realistisk og retfærdig udlændingepolitik. 
Og vi vil indføre en ret til tidlig folkepension. 
Danmark kan blive en endnu bedre udgave af os selv. Det er tid til en ny politik. Det er tid til en ny regering. 
Socialdemokratiet. Vi er klar til valget. 







Tale






Kære venner,
Jeg vil gerne dele en lille historie med jer.
To venner står foran Brugsen. De taler om verdens tilstand. De er begge meget bekymrede. Man kan næsten se fugerne i panden på dem.
Så erklærer den ene: ”Ved du hvad? Fra i dag vil jeg være optimist.” Nå, tænker den anden. Der kan man bare se – og de skilles.
Dagen efter møder de hinanden igen. Begge igen med ansigterne i bekymrede folder. Den ene kan ikke dy sig. Han siger: ”Hva’, jeg troede egentlig, at du ville være optimist nu?”
Den anden svarer: ”Ja, det er jeg da også – men tror du, at det er let?”
<chunk>Nej, let er alt ikke for tiden. Og for de fleste mennesker er livet nok en lang balance-dans. Mellem om glasset er halvt fyldt eller halvt tomt. Jeg tror, at mange i de her dage er overvældet over verdens tilstand.
Vi bliver bombarderet med kriser. Og det kan være let at tabe troen på, at i morgen bliver bedre.
Jeg forstår det godt. Samtidig er jeg sikker på, at vi har brug for håbet som følgesvend. Måske ligefrem som dirigenten. For det er håbet, der giver os mod på forandring og fremskridt.
Og vi har noget at have det i. For vi lever i verdens bedste land. Hvor det meste går godt, men meget kan blive bedre. Det er ikke alene mit håb. Det er min opgave. Og sammen med jer. Kan vi tage de næste skridt i at skabe et mere retfærdigt Danmark. Et stærkere velfærdssamfund. Også selvom verden er blevet mere urolig.
Det er vores løfte som socialdemokrater. Og dét vi lover før et valg. Ja, det leverer vi også.
Man kan regne med Socialdemokratiet.
Det vi siger. Det gør vi.
<chunk>Kære venner,
Denne 1. maj fejrer vi to vigtige begivenheder.
For det første er der jo dig Arne. Hvem anden end dig ville kunne trække hele dette menageri til Haderslev. Mindre kunne naturligvis ikke gøre det.
Jeg tror, at vi alle sammen har læst om din sidste arbejdsdag forleden. På Bryggeriet. Og jeg forstår, at jeg blandt kollegerne er blevet til Arnes veninde: Mette. Du skal vide, at det er en titel, jeg altid vil bære med stolthed.
Indimellem er jeg lidt usikker på, om du egentlig var klar over, hvad du begav dig ud i. Da du i sin tid sagde ja til at være billedet på vores idé om en mere retfærdig tilbagetrækningsordning.
Men alle vi der mener, at der er behov for mere retfærdighed. Behov for en ny ret til at kunne trække sig tilbage efter mange år med hårdt arbejde. Ja, for alle os, skylder vi dig tak.
L 104 var titlen på lovforslaget på Christiansborg. Den ændrede Lov 2202 med det mundrette navn: ’Lov om ændring af lov om social pension og forskellige andre love’.
Havde vi sat det på plakaten, er jeg ikke sikker på, at vi havde fået den vedtaget. Men det gjorde vi med Arne-pensionen. Med stor opbakning i befolkningen og med de nødvendige antal mandater på Christiansborg.
Og kære Arne: Efter 48 år på arbejdsmarkedet. I dag på denne 1. maj. Arne: Nu blev det din tur.
<chunk>Det andet er, lønløftet til nogle af jer, der virkelig gør en forskel i andre menneskers liv. Jer, der passer på vores børn og vores mest syge. Jer, der møder ind i fængslet og arbejder med hårdkogte kriminelle. Jer, der arbejder på de skæve tidspunkter, mens vi andre sover.
Socialdemokratiet gik til valg på et lønløft til vigtige medarbejdere i vores velfærdssamfund. Ikke fordi, at andre grupper ikke er vigtige. Men fordi, der er nogle, der fortjener en større anerkendelse. Også ved at få lidt mere til sig selv.
Lige præcis her i maj udbetales de første penge fra de tre milliarder i lønløftet for første gang. Et lønløft vi gik til valg på. Et lønløft der nu er virkelighed. Sammen med de resultater, der er landet med årets overenskomstforhandlinger, betyder det virkeligt noget. Bare et par eksempler:
En SOSU-assistent der hver uge arbejder 37 timer i en kommune. Syv års anciennitet. Han eller hun vil opleve, at lønnen hver måned stiger med 5.680 kroner indenfor de næste to år.
Indenfor samme to år vil pædagoger rundt om i Danmark i gennemsnit opleve, at lønnen stiger med 5.000 kroner. Om måneden.
Den erfarne fængselsbetjent får med den nye overenskomst og lønløftet op til 6.600 kroner ekstra hver
måned.
Da aftalen faldt på plads i december, udtalte en fællestillidsrepræsentant for en gruppe pædagoger: ”Jeg er enlig far, så det betyder rigtigt meget for min privatøkonomi.” Og så kom det lige bagefter: ”Lønløftet kan også gøre, at de pædagoger, der allerede er i faget, rent faktisk har lyst til at blive i længere tid.”
De to sætninger er i al sin enkelthed præcist det, vi gerne ville opnå. Lidt mere i lønningsposen for den enkelte. Og den anerkendelse der kommer med det. Samtidig med en indsats for at fastholde medarbejdere i vores fælles velfærdssamfund Og tiltrække nye. For vi andre ved godt at uden gode pædagoger, ingen god børnehave. Uden en dygtig jordemor, ingen sikker fødsel. Uden en dygtig social- og sundhedshjælper, ingen tryg alderdom.
<chunk>Arne-pensionen og lønløftet er det, der gør mig til en stolt socialdemokrat.
Socialdemokratiet er ikke bange for at tage ansvar for Danmark. Også i år med både pandemi, krig og masser af kompromiser med andre partier. Demokrati er samarbejde. Men selvfølgelig er der beslutninger, der fylder mere i hjertet end andre. Og det gør lønnen til kvinderne i den offentlige sektor og retten til Arne-pensionen til tusindvis af gode danske lønmodtagere.
Vi har brug for store ideer i Danmark. Også ideer, som vi ikke nødvendigvis med det samme kan anvise den konkrete løsning på. Men uden at have modet til at tænke nyt. Udenfor de givne rammer. Så gror vi fast. Så står Danmark stille.
Og vores formål er det modsatte.
Selve velfærdssamfundet er et godt eksempel. Et samfund, vi i generationer har bygget op. En samfundsmodel der for mig at se, er den bedste til at sikre, at alle mennesker har mulighed for at opfylde deres eget potentiale. Indfri deres drømme om det gode liv. Et samfund, der giver tryghed og sikkerhed for de fleste.
Og samtidig et samfund vi hele tiden har skulle udvikle. Opfinde på ny.
Da Arne startede på arbejdsmarkedet var der stormflod i Danmark. Der var præsidentvalg i USA og uro i Mellemøsten. Sådan var 1976. Året før jeg blev født. Det lyder bekendt ikke? Men der var selvfølgelig mere, der var anderledes end i dag.
Det var en tid, hvor almindelige lønmodtagere endnu ikke var ordentligt sikret i livets aftentime. Hvor arbejdsugen var på godt 42 timer. Og bare rolig: Lige der har jeg ikke fundet inspiration. Og hvor et helt nyt uddannelsessystem først var ved at udvikle sig. Give plads og muligheder for hele landets unge. Satte pendulet i sving væk fra den sorte skole.
<chunk>Det er en enestående historie. En vi kan være stolte af. En historie der har givet børn og unge uddannelse i en grad, som generationerne før os end ikke kunne drømme om.
Samtidig skal vi holde øje med det pendul. Er svinget blevet for stort?
Har vi i dag et uddannelsessystem, der gavner hele Danmark? Alle unge? For mig at se, er svaret desværre nej. Vores syn på uddannelse er i for mange år blevet for teoretisk. For indrettet efter særlig en retning.
Derfor er vi i gang med at svinge pendulet i en ny retning. En mere praktisk folkeskole. Så vi ikke taber så mange drenge som i dag. Juniormesterlære, så flere kan få lov til at komme ud og arbejde. Færre dage i skole. I stedet for at slæbe sig igennem skoletræthed. Bedre undervisning. Mindre skærm. Massive investeringer i faglokaler, Så glæden ved træ, kemi og madkundskab kommer tilbage. Og bøger, så børnene igen bliver gode til at koncentrere sig og tilegne sig viden. På den gammeldags facon. Og lige så vigtigt som det, har vi nu også en helt ny tilgang.
Min oplevelse er, at vi for mange steder overstyrer. Ikke stoler nok på vores medarbejdere i velfærdssamfundet i almindelighed. Vores skolelærere i særdeleshed. Tømmer det faglige rum for sund fornuft og fratager det voksne menneske autoritet.
Min oplevelse er, at vi for mange steder er blevet for konfliktsky. Lader hensynet til den enkelte stå over fællesskabet. Folkeskolen er et godt eksempel. For mens der er plads til alle i folkeskolen, er der ikke plads til al opførsel.
Mens det starter med folkeskolen, slutter det ikke her.
Vi indgik sidste år en aftale om universiteterne. Hvor nogle studerende får kortere kandidatuddannelser. Men hvor vi til gengæld både investerer markant i uddannelserne, og giver flere veje at gå og mulighed for uddannelse igennem livet. Men også flytter penge fra universiteterne til erhvervsuddannelserne.
På den måde har vi fået mulighed for at styrke de faglærte uddannelser. Hvor har vi talt om det her i mange år. Nu kommer løftet. På næsten en milliard. Til fremtidens mekanikere, smede og snedkere. Til værktøj, ny teknologi og flere lærere.
I den danske arbejderbevægelse har vi altid troet på uddannelse som et frihedsbrev. Med viden og dannelse giver vi den næste generation en mere tryg og god fremtid. Og med en god og aktiv arbejdsmarkedspolitik vil vi sikre, at ingen taber sine muligheder på arbejdsmarkedet, når udviklingen går stærkt. Man skal kunne skifte fag som voksen. Gå nye veje. Men vi har brug for et mere praktisk skolesystem.
Og tiden er kommet til at tænke mere på kvalitet end på længden af uddannelserne. Og endnu vigtigere. Tænke mest på dem der har brugt uddannelserne mindst. Missionen er ikke – og vil aldrig være – at fratage unge muligheder. Missionen er derimod at sikre alle unge de bedste muligheder.
Der giver den stærkeste billet for den enkelte ind i fremtiden. Det er vores mission.
<chunk>Arne-pensionen er på plads. Lønløftet er på plads. Nu skal vi sikre et stærkere uddannelsessystem.
Socialdemokratiet har været en stærk politisk kraft i mere end et århundrede. Det vil vi blive ved med at være. Hvis I giver mandatet og opbakningen. Og vi skal gøre det på et bagtæppe af en verden, der er mere urolig. Med en krig i Ukraine. En ulykkelig situation i Mellemøsten.
Et regelbaseret verdenssamfund der knager. Teknologi, der gør, at verdens konflikter flytter tættere på. Rykker ind på arbejdspladsen. Og
værre endnu i skolegården.
<chunk>Det er vigtigt at huske ikke mindst i år, hvor vi stemmer til Europa-parlamentsvalget den 9. juni. Vi ser en verden i forandring. Ruslands brutale angreb på Ukraine forandrede Europa. Pres mod vores demokratiske værdier er ikke længere en teoretisk diskussion. Det er hverdag. Det kalder på mere samarbejde.
Det er det, Socialdemokratiet går til valg på. Hvad enten det handler om den grønne omstilling. Om at skabe tryghed i den digitale verden. Eller tage de næste skridt i kampen mod skattesnyd og skatteunddragelse.
I går foreslog jeg sammen med vores spidskandidat Christel Schaldemose at indføre et europæisk id-kort.
Et blandt mange redskaber vi har brug for i kampen mod social dumping. Vi er kommet langt i Danmark.
Men vi oplever fortsat fusk, underbetalt arbejdskraft og kummerlige forhold. Vi kan gøre meget i Danmark – men har også brug for europæiske løsninger.
Valget den 9. juni handler om fred på vores kontinent. Om frihed for de europæiske lande. Om at sikre Danmark i en usikker tid.
<chunk>Jeg indledte med historien om de to venner. Pessimisten og optimisten.
Hele arbejderbevægelsens historie er båret af en grundlæggende optimisme. En tro på at vi via fagligt og politisk arbejde kan gøre i morgen bedre end i dag. Sikre bedre muligheder for alle børn. Skabe mindre ulighed mellem høj og lav.
Det har aldrig været let. Det skal det heller ikke være.
Pessimisten ser udfordringer i alle muligheder. Optimisten ser muligheder i alle udfordringer. Det har været Socialdemokratiets tilgang i fortiden. Og vil være det i fremtiden.
Rigtig god 1. maj.







Tale






Godaften og velkommen til!
Vi har holdt 26 pressemøder om corona her i Spejlsalen, og det kan være svært at skelne dem fra hinanden, men fælles for de fleste af dem har været, at vi har talt med alvorstung mine og har haft svære budskaber med.
I aften kan vi begynde at sænke skuldrene og begynde at finde smilet rigtigt frem igen.
For i aften og i dag er en milepæl. Vi står her med en utrolig god nyhed – vi kan nu fjerne de sidste coronarestriktioner i Danmark. Fra den 1. februar, om ganske få dage, så vil Danmark igen være åbent, helt åbent.
Det markerer en overgang til en ny tid for os alle sammen.
Under pandemien, der har vores tålmodighed og vores udholdenhed og vores sammenhold som danskere, der har den været testet. Og i dag, der kan vi sige, at vi bestod. Vi er klar til at træde ud af coronaens skygge. Vi siger farvel til restriktionerne og velkommen til det liv, vi kendte før corona.
Pandemien er her stadigvæk. Men med dét, vi ved nu, så tør vi, der står her, tro på, at vi er igennem den kritiske fase.
Derfor vil vi i dag fortælle om vores tilgang til coronahåndteringen i den kommende tid, men også på længere sigt.
De seneste uger har budt, som alle ved, på meget høje smittetal – faktisk de højeste smittetal undervejs i hele pandemien. Og derfor ved vi godt, at det kan virke mærkeligt og paradoksalt, at vi nu er klar til at fjerne restriktionerne.
Vi har vænnet os til, igennem snart to år, at høje smittetal betød noget andet.
Men undervejs i de her snart to år har vi hele tiden holdt øje med flere forskellige tal på én og samme tid. Og et af de vigtigste tal har selvfølgelig været, hvor mange danskere, der er alvorligt syge med corona. Den kurve, dén er knækket i Danmark.
Med en fælles indsats, som samfund, der er det lykkedes os at bryde sammenhængen mellem antallet af smittede og antal af danskere, der er og bliver alvorligt syge og indlagt med corona.
Det skyldes ifølge sundhedsmyndighederne primært to forhold.
For det første, at så mange danskere har valgt at blive vaccineret. Tak!
Mere end 3½ million danskere har nu fået det vigtige tredje stik.
Og blandt danskere over 65 år, der gælder det, at 94 %, næsten alle, har valgt at få det tredje stik.
Det betyder, at Danmark ligger helt i top internationalt.
Alene siden Omikronen, den ramte os på det tidspunkt, hvor vi ikke endnu vidste, hvordan vi skulle udtale ordet – det er 1½ måned siden, længere tid siden er det ikke, der er der blevet givet 3,3 millioner vaccinestik i Danmark. Det er en kraftpræstation af alle jer, der har været involveret.
Den høje tilslutning til vaccinerne, det viste sig at blive dét, vi troede – nemlig vores supervåben. Og det har givet os et stærkt værn mod den smitte, der stadigvæk er i vores samfund.
For det andet er det myndighedernes vurdering, at selvom Omikron er meget mere smitsom, det oplever vi alle sammen, end de tidligere varianter vi har skullet slås med, så giver den altså typisk et mildere sygdomsforløb end Delta-varianten, vi havde før.
Samlet set, så står Danmark nu et rigtigt godt sted.
Og derfor har regeringen på baggrund af epidemikommissionens indstilling besluttet, at corona ikke længere skal kategoriseres som en samfundskritisk sygdom.
Dét betyder, at fra den 1. februar, så er der ikke længere restriktioner i Danmark.
Det er helt ærligt fantastisk, at det er dér, vi er.
Når det er sagt, så ved jeg godt, at nogen af jer, der lytter med i aften, stadigvæk er bekymrede.
Coronaen er her, og den vil fortsat være iblandt os. Ældre, sårbare, alvorligt syge – dem har vi stadigvæk et særligt og vigtigt ansvar for at passe på. Og det ansvar bliver vi nødt til stadigvæk at løfte sammen. Det gælder selvfølgelig ikke mindst, når vi er sammen med vores sårbare – familierne og i andre sammenhænge – det kan være på sygehuse, det kan være på plejehjem, og her kommer epidemikommissionen til at have meget, meget klare anbefalinger i forhold til at passe på de mest sårbare – mundbind og andre ting. Det kan være krav om mundbind og visning af coronapas for besøgende udefra, regelmæssige test.
En meget, meget kraftig appel til os alle sammen her i glæden over, hvor langt vi er kommet, og hvor godt det går, at vi bliver ved med at passe på dem, vi hele tiden har skulle passe aller-allerbedst på.
Og derfor også en meget, meget klar appel fra vores side i aften til at vi i fællesskab viser hensyn til dem, der med rette fortsat frygter at blive smittet.
Alle skal føle sig trygge, også i et åbent Danmark.
Om en måned er det to år siden, at den første dansker fik konstateret Covid-19. Det har været to lange, og det har været to hårde år.
Selvom vi i dag kan drage et lettelsens suk, så er der mange i Danmark, der selvfølgelig spekulerer i og på, hvad fremtiden måtte bringe.
Hvis der er noget, vi ved her efter to år, så er det, at Covid-19 er uforudsigelig. Og når vi nu udfaser de sidste restriktioner, så gør vi samtidig klar til at kunne håndtere, hvis der fx i efteråret opstår nye alvorlige varianter. Men helt grundlæggende er det vores klare vurdering, at vi står på kanten til en helt ny og meget, meget bedre situation.
Konkret tænker vi det nu i tre faser.
På den helt korte bane, resten af vinteren, det er fase 1. Restriktionerne bortfalder. Vi skal stadig passe på de sårbare. Vaccinationsindsatsen, den fortsætter, bl.a. med fjerde stik til de allermest udsatte grupper. Og der forventes fortsat at være nogen enkelte regler i forbindelse med indrejse til Danmark.
Derudover vil myndighederne have generelle smitteforebyggende anbefalinger, men det bliver nu i høj grad os som enkelte borgere, ude på den enkelte virksomhed, institutioner, at efterleve dem.
Vi har rigtig mange, der er smittede lige nu. Vi forventer højere smitte i den kommende tid. Og når vi på et tidspunkt når toppen, hvad der forhåbentlig ikke er så lang tid til, så skal alle også indstille sig på at nedstigningen fra toppen kommer til at tage tid.
Med andre ord, der vil være udbredt samfundssmitte i lang tid.
Og for nu at bruge et nordjysk udtryk om dét – det bliver bøvlet i den kommende tid. Vi mærker det alle sammen – ikke mindst os, der er forældre. Mange vil være syge. Der kommer til at være aflysninger. Det kan være svært at få vagtplaner til at hænge sammen på arbejdspladser, skoler, institutioner. Og vi kan ikke gøre andet lige nu end at appellere til, at vi alle sammen finder det gode humør frem i vores rejse igennem denne her vinter. For det bliver bøvlet, og det bliver besværligt. Men alternativet, det ville være at fastholde restriktioner, som i vores øjne ikke længere er proportionale, og det vil vi selvfølgelig ikke.
Vi har stået på mål for nedlukninger og for restriktioner, når det har været nødvendigt igennem to år. Men vi har hele tiden sagt, at vi ikke har restriktioner, der ikke er nødvendige – og de er ikke længere nødvendige.
Når vi så kommer ud af vinteren og kommer ind i foråret, så forventer vi en fase to –forår henover sommeren, givet også ind i efteråret – et åbent Danmark, hvor coronaen forhåbentlig ikke kommer til at spille nogen særlig rolle.
Her bliver myndighedernes opgave først og fremmest at overvåge og med udgangspunkt i anbefalinger fra den ekspertgruppe, der arbejdede sidste år, at forberede en fase tre i indeværende år.
Og det er, når vi kommer ind i efteråret eller måske vinteren, så vil sæsonen igen være imod os – nye varianter kan opstå, og der er det helt afgørende, at vi er meget velforberedte.
Det er meget muligt, at vi skal vaccineres igen. Det kan være, at der er grupper, der skal vaccineres – ældre, sårbare. Det kan også være, vi alle sammen skal have et fjerde stik. Ligesom der igen kan blive behov for flere test.
Både regering og myndigheder – vi vil gøre alt, hvad vi kan for, at vi som samfund er så godt rustet som overhovedet muligt til, hvad der end måtte komme.
Når nu vi lægger den kritiske fase bag os, så vil vi tage fat på en anden stor opgave – gøre vores sundhedsvæsen stærkere, bedre. I de seneste to år, der er der mange behandlinger, der er blevet udskudt. Det har skabt en pukkel af operationer og behandlinger, som vi skal have afviklet. Og som alle ved, så bliver der mange steder i vores sundhedsvæsen løbet alt for hurtigt.
Inden længe, der fremlægger vi regeringens forslag til en sundhedsreform – målet er at skabe et mere robust sundhedsvæsen. Behandlingen skal tættere på. Mere forebyggelse – et sundere og længere liv for danskerne.
Det er med optimisme, at os, der står heroppe i dag, nu kigger fremad.
Foråret er på vej. Dagene bliver længere. Og foran, der venter os en sommer med krammet tilbage, samvær, koncerter, fester og festivaler igen. Alt dét mange af os har savnet.
Når vi er kommet så langt og så hurtigt, så er det altså resultatet af en kraftpræstation af os alle sammen. Den enkelte danskers adfærd og opførsel igennem de seneste to år.
Tak – tak til, at så mange tog ansvaret på sig. Tak til alle jer, der har taget imod vaccinerne. Tak til alle jer, der har passet på hinanden og vores fællesskab og vist det samfundssind, vi ikke kunne være foruden.
Det gælder alle jer børn og unge. Det gælder vores ældre, børnefamilier, erhvervsliv, institutioner, organisationer – alle har I bidraget til at få Danmark sikkert igennem en svær tid.
Tak til sundhedspersonalet og alle de mennesker og alle de myndighedspersoner, der har stået bag en imponerende indsats for at behandle, vaccinere, planlægge, indkøbe og alt det andet, der har været påkrævet igennem snart to år. Det er ikke lykkedes uden jeres indsats.
I Danmark, der valgte vi at stå sammen på det mest kritiske tidspunkt, og det har vi nu gjort i snart to år. Derfor står vi et rigtigt godt sted nu. Og det kan alle med rette være stolte af.
Og med de ord til indledning, så vil jeg i første omgang give ordet videre til sundhedsministeren.







Tale






Kære allesammen
Når man sidder, I ved, inde i Folketinget og skal forberede sig til Folkemødet, så tænker man: Skal man holde en af de der typiske taler, man har holdt så mange gange før? Og så tænkte jeg: Nej, det skal jeg ikke.
Den kommer ikke til at handle om Trump, den kommer ikke til at handle om senere tilbagetrækning eller topskat. Den kommer til at handle om noget helt andet og meget mere værdifuldt, nemlig vores børn.
Og det kommer den til i år, fordi jeg hører flere og flere historier om børn og unge, der ikke har det godt i vores samfund. Og det er dem, jeg gerne vil snakke om i dag.
Jeg vil tage mit udgangspunkt i en ung pige, jeg selv kender. Hun er teenager, gik i skole, det hele, det kørte. Dygtig, klog, vellidt. Måske kan I se hende for jer: glad med et smil på læben, godt familieliv og gode venner. Pludselig en dag så var det bare som om, at det ikke længere skulle gå godt.
Det med uddannelse blev for uoverskueligt. Nogle mørke og triste tanker begyndte at tage over. Og inden der var gået ret lang tid, så var hun faktisk blevet indlagt i psykiatrien.
Dag blev til nat, lys blev til mørke. Og en helt almindelig pige, jeg kender, I kunne måske også kende hende, blev til en patient. Det er det, jeg gerne vil tale om i dag.
Fordi der sker noget med mange af vores børn og unge, som bekymrer mig. Som politiker. Som mor. Og som menneske.
Og jeg tror, vi bliver nødt til at stille os selv det spørgsmål, hvorfor der i dag er så mange af os, der faktisk kender en ung, der er ramt af stress eller depression eller angst.
Hvis vi nu stillede fem børn og unge op ved siden af mig mellem 10 og 24 år. Fem styk. Så ville én af dem føle sig stresset.
Næsten hver niende af vores 15-årige i Danmark er ensomme. Næsten hver niende af vores unge i niende føler sig ensomme. De har ikke nogen at læne sig opad
<chunk> De har ikke nogen at snakke med.
Otte gange om dagen, også i dag, er der et barn eller en ung, der ringer til børnetelefonen for at fortælle en voksen der, at han eller hun er bange.
Og det spørgsmål, jeg synes, vi skal stille hinanden, det er, hvad er der på spil? Så jeg kommer ikke i dag med en færdig tale, og jeg kommer ikke i dag med alle svarene. Jeg kommer med noget andet. En bekymring og en opfordring til os alle sammen til at begynde at snakke om det her.
Og der er et eller andet i det her, der er svært. For på papiret har vores børn og unge aldrig haft det bedre, end de har det i dag. Der er gode rammer. Der er bedre muligheder. De bestemmer mere selv. Vi respekterer børn mere, end vi gjorde engang.
Og de klarer sig faktisk godt. De fleste af dem begår mindre kriminalitet, de lever op til kravene, og de lever sundt. Hvorfor er der så alligevel så mange af dem, der ikke har det godt?
Vi ved jo godt, os der ikke er unge mere, at det altid har været svært at være ung. Det er der, hvor der er allerflest spørgsmål, der drøner rundt oppe i hovedet på en. Men jeg tror alligevel, at der er et eller andet i vores tid, der forstærker det, der kan være svært.
Og jeg vil gerne i dag rejse fire ting. 
For det første – og det er svære spørgsmål allesammen – for det første er konkurrencen blevet for hård i Danmark? Er der et pres på os alle sammen for, at vi skal være bedst? Ikke bare til noget, men til det hele? Er der for høje krav til høje karakterer, at man skal se godt ud og en masse præstationer?
Vidste I, at når man spørger pigerne i 8. og 9. klasse i Danmark, så vil halvdelen af dem fortælle jer, at de selv synes, de er for tykke. Det er jo ikke rigtigt. De ser jo skide godt ud, vores piger. Men de har en oplevelse af, at de ikke kan leve op til det hele.
Og har vi voksne måske indrettet vores skoler og vores uddannelse, så barndommen er blevet for kort, og kravene for høje?
For det andet – og det bliver ikke lettere – bruger vi for meget tid på de der sociale medier?
Kigger vi for meget ned på telefonen i stedet for i hinandens øjne? 
Vi ved det godt fra os selv, vi er nærmest ved at blive lidt afhængige af det. Og man bliver høj, når de der likes kommer ind, og måske trist, når ikke de gør. Og hvad endnu værre er, det der polerede billede af, at alle de andre har det meget federe end en selv, det holder jo ikke i virkeligheden.
Og tre – og nu bliver det endnu sværere – kan man i virkeligheden fare vild i al den frihed, vi har fået? Os, der er forældre i dag, vi engagerer os jo i vores børn. næsten som vi aldrig har gjort det før. Men er de forventninger, vi møder vores børn og unge med, er de egentlig klare nok?
Børn og unge har fået mere frihed, men også flere valgmuligheder. Men måske er rammerne blevet for løse. Måske har man også, når man er barn og ung, behov for, at der er voksne, der tør vise en vej og sætte nogle rammer. Og måske er autoriteterne i vores samfund faktisk blevet for svage.
Jeg vil bare dele en enkelt oplevelse med jer, jeg havde for noget tid siden. Jeg havde den meget store fornøjelse at være ambulanceredder. Jeg kørte en hel nat med to fuldstændig fantastiske ambulancereddere i Aarhus, Peter og Steffen. Hold nu op, hvor er de dygtige. Og hold nu op, hvor samler de mange unge op fra gaden i løbet af en nat, der har fået lige til den gode side. De fortalte mig bare lige én ting, jeg vil dele med jer, nemlig at for femten år siden, der flyttede man sig, når ambulancen, den kom. I dag, der stiller man sig op og tager en selfie med den i stedet.
Og for det fjerde – og det er det allersværeste, jeg gerne vil rejse i dag, er vi bare blevet alt for individualiserede i det her samfund?
Det er jo som om, at alt bliver
 lagt over 
på hinanden. Det er dig, der skal gribe mulighederne. Det er dig, der er din egen lykkes smed. Men kan børn og unge klare det ansvar? Og kan vi andre i øvrigt?
Børnepsykologen Per Schultz Jørgensen – han er her i dag, jeg tror, mange af jer kender ham – har sagt det på den her måde: “Vi har fået friheden, også til det frie fald.”
Måske er vi ved at være der som samfund, hvor vi har brug for at kigge mere indad i stedet for bare at se ud ad. Og hvor vi i stedet for at sige, “Vi tror på dig”, skal til at sige: “Vi tror på hinanden.”
Og derfor er det her vigtigt. Det er det for os, der er forældre, skolelærere, bedsteforældre, alle os, der har med unge at gøre. Det her optager mig ikke kun som menneske og som mor, også som socialdemokrat. For ved I hvad? Vi har sammen skabt det bedste samfund i verden. 
Jo, der er massere af udfordringer, og fedterøvene kender vi godt. Men det er jo lykkedes os gennem generationer at opbygge et af verdens mest lige og frie samfund. Men vi har jo gjort det sammen. Vi løb jo ikke fra hinanden, dengang de store beslutninger skulle tages. Vi gik ved siden af hinanden. Og vi gør det stadigvæk. De store opgaver løser vi i fællesskab, men det kræver jo, at vi tør vælge fællesskabet til.
Og når jeg nu snakker ungdom i dag, så skal vi jo selvfølgelig også forbi SKAM, som vel er den mest velkendte ungdomsserie lige nu. Nogle af jer har givet set den.
Noora siger på et tidspunkt til William i serien, ”mennesker trænger mennesker”. Mennesker trænger til mennesker. Og mennesker trænger til et stærkt velfærdssamfund.
Og derfor, kære allesammen, så er det jo ikke for sjov, at vi er imod topskattelettelser. Det er jo ikke for sjov, vi er jo imod det, fordi vi hellere vil bruge pengene på noget andet, og sagt meget direkte: Hvad i alverden er det værd at få en af Anders Samuelsens skattelettelser, hvis ikke der er penge nok til at tage sig af vores ældre på vores plejecentre? Hvis ikke vi kan være sikre på, at der er en pædagog, der har tid til at trøste vores barn, når han falder i børnehaven? Og hvis ikke der er kræfter og overskud til at hjælpe dem, der har allermest behov for det.
Jeg tror, vi bliver nødt til at stoppe op. Mange børn og unge får i de her år en diagnose. Måske trænger vi til at give vores samfund en diagnose i stedet.
Konkurrencen, den kan blive for hård. Og prisen kan blive for høj.
Og de problemer, jeg rejser i dag uden at give svarene på dem alle sammen, løser vi ikke ved at give en bevilling til det ene eller det andet. Jo, jeg tror vi kan blive bedre til, at børn og unge ikke skal falde ned imellem to stole. Jo, jeg tror, vi kan blive bedre til forebyggelse i stedet for at helbrede. Jo, jeg tror, vi kan komme meget længere, hvis vi tør investere i de mindste børn i stedet for bare at lade problemerne vokse sig større. Men vi har mindst lige så meget behov for en samtale med hinanden om, hvordan vi er familier, hvordan vi bruger de sociale medier – ja, hvordan vi er overfor hinanden.
Og derfor vil jeg egentlig mest af alt gerne invitere jer til en samtale. For det her bliver rigtig svært at løse. Og måske er det i virkeligheden det moderne samfunds største udfordring. Jeg vil gerne starte en samtale med jer, og jeg vil gerne selv blive klogere på, hvad det er, der sker i vores tid.
Socialdemokratiet holder til på Brandstationen lige her på den anden side af vejen. I morgen klokken halv fem er jeg der uden program og uden mikrofon. Og hvis der er nogen af jer, der har haft en ung tæt på, en oplevelse, I gerne vil dele, noget, I gerne vil fortælle mig, så kom over på Brandstationen. Og jer, der ser med, som ikke er på Bornholm: Skriv til mig, for jeg tror, vi har behov for at lytte til hinanden.
Kan I huske pigen, jeg startede med? Hende med smilet, og det hele kørte godt. Hun valgte faktisk at droppe ud af gymnasiet. Det blev for meget. Hun fik arbejde i Fakta. Der mødte hun et arbejdsfællesskab, hvor man faktisk passede på hinanden. Det var ikke helt nok, for hun endte, som jeg sagde før, med at blive indlagt i psykiatrien.
En dag så lå hun på sin stue, vinduet, det var åbent, og så kunne hun høre en lyd udenfor, som hun kunne genkende. På det her ungdomspsykiatriske hospital, der var en pappresser - I kender dem godt fra supermarkedet – det har sådan en “dunk dunk dunk”-lyd. Det kunne hun genkende fra Fakta. Og så lå hun der og tænkte – eller sad der og tænkte: Jeg skal jo ikke være her, jeg skal jo tilbage. Jeg skal jo tilbage og være noget for andre og være i et arbejdsfællesskab.
Så hun endte faktisk – selvfølgelig ikke kun på grund af pappresseren, men det var den lyd, der gjorde udslaget – med at gå tilbage ud af psykiatrien. Tilbage til en arbejdsplads, der ville hende, og som ikke bare havde fyret hende, dengang hun havde det dårligt. Til en fællesskab med andre.
I dag er hun tilbage i uddannelsessystemet, så det kan godt lade sig gøre. Og ved I hvad, måske ligger svaret lige foran os. At vi giver mere plads til hinanden. At vi begynder at lytte til hinanden. At vi passer på hinanden. Og vigtigst af alt: at vi aldrig nogensinde svigter det, der er det allervigtigste, nemlig vores børn og unge.
Det var det, jeg gerne ville dele med jer her i år på Folkemødet. Tak. 







Tale






Kære kongres og kære metallere.
Først og fremmest tak for invitationen til at tale i dag.
Og tak for bogen Claus. ”Midt i magten” hedder den.
Jeg har forestillet mig, hvordan den bog er blevet til. 
Forestillet mig, hvordan Claus og en journalist sidder på en bænk i parken. 
Så kommer nationalbankdirektøren forbi. ”Goddag Claus”, og Claus hilser tilbage. 
Så kommer beskæftigelsesministeren forbi, de hilser på hinanden. 
Og sådan bliver det ved. Den ene mere magtfulde mand og kvinde efter hinanden. 
Journalisten bliver en lille smule ør i hovedet. 
Han siger: ”Det virker næsten som om, at du kender alle i verden, Claus.” 
Claus smiler. Siger: ”Det gør jeg også” 
”Argh” siger journalisten så lidt skeptisk, ”Du kender ikke Paven, gør du?”. 
”Det er sjovt, du siger det,” siger Claus. 
”Paven, jojo, ham kender jeg.” 
Journalisten siger: ”Argh.” 
Men Claus er en ordholden mand. Så han siger: ”Hop med i et fly. Vi tager til Rom.” 
De to kommer ned til Peterspladsen, og som I kender fra billederne, er der helt fyldt op med mennesker. 
Claus siger til journalisten.: ”Jeg går op til Paven. Du må lige vente hernede på pladsen.” 
Der går ikke ret lang tid, så kommer Paven ud på balkonen med Claus ved siden af. De vinker til folk nede på pladsen. 
Claus går ned igen. Han kommer hen til journalisten, som i mellemtiden er besvimet. 
Claus, han er jo en hjælpsom mand, så han giver ham lidt vand, og siger: ”Nå, blev du så overrasket over, at jeg kender Paven?” 
Journalisten svarer: ”Nej, det var mere, at da du kom ud på balkonen, der sagde alle omkring mig: Det der, det er da Claus – men hvem er ham ved siden af?” 
<chunk>Tak for at invitere mig i dag til et af Danmarks stærkeste og vigtigste fællesskaber. Dansk Metal. Og endda på hjemmebane her i Aalborg. Så bliver det ikke meget bedre. 
Når Danmark i dag er et af de suverænt bedste lande at leve i, så skyldes det ikke mindst vores stærke fællesskaber. 
At vi kerer os om hinanden. At vi gør hinanden bedre. Vi tager hånd om dem, der har brug for det. 
Og vi møder det som danskere alle vegne. 
I vores offentlige velfærdstilbud. I fodboldklubben. Over hækken derhjemme. Og ikke mindst på vores arbejdspladser. 
Dansk fagbevægelse er et af de stærkeste fællesskaber, vi har. 
I er en hjørnesten i vores samfund. 
Og grunden til – den eneste grund til – at vi i dag har et af de mest velorganiserede arbejdsmarkeder i hele verden. Med ordentlige løn- og arbejdsvilkår. Med ret til ferie og til fritid. Et trygt arbejdsmiljø. Og en ordentlig pension. Det er dansk fagbevægelse. 
Dansk fagbevægelse er Danmark, når Danmark er bedst. 
<chunk>Og i de perioder af vores historie, hvor Danmark har oplevet størst fremgang til fordel for de fleste, så er det, når fagbevægelsen og Socialdemokratiet arbejder sammen. 
Bare indenfor de seneste par år er resultaterne mange: 
Vi har indført ret til tidlig og værdig pension. Arne- pensionen. 
Så du kan trække dig tidligere tilbage, når du har haft et langt og ofte hårdt arbejdsliv. 
Det er selvfølgelig kun rimeligt. 
Og det er i øvrigt en kamp, der kommer til at fortsætte. For vi skal i det hele taget have en retfærdig pensionsalder i Danmark. 
Vi har sat fradraget op, så det er billigere at være medlem af en fagforening. For det skal det selvfølgelig være. 
Vi har haft råd både til skattelettelser og velfærd. Samtidig med, at vi har fastholdt en stærk, ansvarlig dansk økonomisk politik med meget, meget lav arbejdsløshed og den højeste beskæftigelse nogensinde målt i vores land. 
Vi har lavet en af de mest vidtrækkende grønne aftaler i Danmark nogensinde. 
Hvor vi satte os ind til bordet. Dansk Metal var med. 
Og trods, hvad man må kalde ret modsatrettede interesser, så fandt vi på fineste danske vis det kompromis, der ikke bare gør Danmark til et grønnere land. Men hvor vi holder fast i det, der er vigtigt. Nemlig, at vi vil blive ved med at gøre det socialt balanceret og med arbejdspladser nok til danskerne.
Den grønne trepart er – og den kommer til at være – vores tids vigtigste generationskontrakt. 
Og som Claus sagde det i sin indledning, så har vi sammen kæmpet for flere faglærte. 
Vi har styrket erhvervsuddannelserne med et historisk stort løft.
Vi har gjort det permanent, at nogle ledige kan tage en erhvervsuddannelse med 110 procent af dagpengene. 
Vi er i fuld gang med at lave en mere praktisk folkeskole. Især af hensyn til nogle af drengene. 
Og inden længe, der kommer regeringens udspil til et helt nyt uddannelseslandskab. 
Så der for alle unge vil være en reel ungdomsuddannelse. Uanset, om de mest drømmer om at læse i bøgerne eller have noget i hånden. Eller begge dele. Bare ikke nødvendigvis på samme tid. 
Og så er vi – måske allervigtigst – i gang med at gøre op med uddannelsessnobberiet. I gang med at gøre op med den fortælling, der stadig væk hersker i vores samfund: At dét at tage en faglært uddannelse er mindre fint end at tage noget andet. 
Intet kunne være længere væk fra sandheden. Og alt det her. 
Ret til tidlig pension.
Højere fradrag for sit fagforeningskontingent.
Skattelettelser til almindelige mennesker på et tidspunkt, hvor der er inflation.
Grøn trepart.
Langt stærkere fokus på faglærte.
Der er intet af det, der er kommet af sig selv.
Det er kommet fordi, at der er nogen, der har villet det. 
Kære metallere.
Tak fordi I altid er med på at tage ansvar. 
<chunk>Og apropos arbejdsløshed, så er der jo ingen af os, der bliver det. For selvom listen over resultater er lang. Og så lang, at jeg ikke engang kan nævne dem. Så bliver listen over udfordringer tilsvarende ved med at være lang. 
Vi skal gøre et stærkt dansk erhvervsliv endnu stærkere. 
Det er vigtigt.
Selvfølgelig handler det om arbejdspladser. 
Men det er også vigtigt, fordi vi står i en ny geopolitisk virkelighed. Det gør vi i Danmark. Det gør vi i Europa. Og det gør vi i verden. 
Vi er i den sværeste og farligste sikkerhedspolitiske situation siden Den Kolde Krig.
Jeg glæder mig over, at I så klart siger, at det transatlantiske er og bliver det vigtigste. Og at I – måske mere end de fleste andre – forstår og ved, at industripolitik handler om alt andet end bare industripolitik.
Det er sikkerhedspolitik, og det er værdipolitik.
Og det er ikke bare i forhold til vores eget forsvar. Men også på mange andre områder, der er kritiske for vores evne til at være Danmark og vores evne til at være Europa. 
Kan [I] huske det? Dengang man nærmest blindt flyttede arbejdspladser til udlandet. 
Jo længere væk, jo bedre, fik man nærmest indtrykket af. Også fra en del politikere på Christiansborg.
Allerede dengang råbte I op. For I vidste godt, hvad det betød. 
Og heldigvis er den danske industri jo jernhård. 
Den overlevede, og den er i dag i topform. På trods af de forkerte strømninger, der var. 
Og i dag breder der sig heldigvis en erkendelse af, at det man forsøgte den gang, det var en fejl. 
Vi har brug for stærke industriarbejdspladser. Det har vi i Danmark, og det har vi i Europa. 
Og se bare, hvad det kostede os med afhængigheden af russerne, da krigen begyndte, og vi stadig var alt for afhængig af deres olie og gas.
Den afhængighed af andre i verden må ikke gentage sig en gang til på grøn omstilling og teknologi.
Vi skal bevare gode danske arbejdspladser.
Selvfølgelig skal vi det. 
Men forudsætningen for, at det kan lade sig gøre. Det er jo, at danske virksomheder kan blive ved med at ansætte verdens dygtigste medarbejdere.
At vi fortsat har det, der er Danmarks helt særlige hemmelige våben: En veluddannet, en dygtig, en innovativ arbejdsstyrke. 
Og ja, Dansk Metals medlemmer, I er ret populære. I er også helt afgørende. Ikke mindst, når det gælder den grønne omstilling. 
Vi kan simpelthen ikke føre den ud i livet uden jer. 
Og det er ligegyldigt, om det er smede, mekanikere eller industriteknikere eller alle mulige andre. 
Det er jo takket være jer, at vindmøllerne rejses. At fjernvarmen udrulles. At de grønne teknologier rent faktisk bliver til virkelighed. 
Jeg har allerede talt meget om det, vi har behov for, når det handler om at få flere faglærte i Danmark. Vi skal gøre endnu mere, det er jeg slet ikke i tvivl om. 
Og det kan kun lade sig gøre, hvis vi har et fortsat tæt samarbejde. 
Og til sidst en særlig hilsen til den vigtigste her i salen. 
Dansk Metals tillidsmand. Dig, jeg møder, når jeg er rundt og besøge virksomheder i hele Danmark.
For det er sjældent mismod og håbløshed, der møder mig. 
Tværtimod, så er det altid optimisme og virkelyst. Nogle gange også nogle kritiske kommentarer, men det var ikke lige det, jeg havde med i talen i dag. 
<chunk>Jeg oplever, at jeres tillidsfolk – og nu er jeg selv datter af en tillidsmand, så jeg ved hvor vigtigt det er at have sådan en ved sin side igennem et helt liv. 
Jeg oplever, at jeres tillidsfolk, og i øvrigt også jeres medlemmer, er optaget af fremtiden, men aldrig bange for den. 
Det er ikke – tror jeg – mange steder i verden, at lønmodtagere er glade for robotter. Eller hvor kunstig intelligens ikke kun ses som en trussel og en udfordring. 
Her i Danmark, der går I til det hele med den samme tilgang, som den, der har kendetegnet Dansk Metal altid. 
At teknologien skal bruges til at gøre Danmark stærkere og komme danske lønmodtagere til gode. 
Som gør den enkelte dygtigere og hjælper os med at øge produktiviteten.
Det vil for os aldrig nogensinde være et mål, at teknologi skal erstatte gode danske arbejdspladser.
Men der, hvor den kan hjælpe os. Gøre livet lettere for den enkelte. Styrke vores model. Ja, der kommer vi selvfølgelig til at bruge den.
For det er en af de vigtigste måder at sikre, at vi også i fremtiden har et stærkt dansk erhvervsliv med tilstrækkeligt mange gode arbejdspladser.
<chunk>Kære alle sammen. 
Her til sidst. I en tid, hvor der er så mange der splitter. Hvor vi igen har krig på vores eget kontinent i Ukraine. Der er der brug for, at vi styrker, det jeg vil kalde de samfundsbærende institutioner og fællesskaber. 
De institutioner, de fællesskaber, der er med til at gøre Danmark til verdens bedste land at leve i. 
Det betyder, at vi har behov for en stærk fagbevægelse. Og selvfølgelig et stærkt Dansk Metal. 
I er mere end 100.000 medlemmer. Der hver eneste dag går på arbejde. Gør en indsats. Så tandhjulene drejer og Danmark fungerer. 
Og ingen er vigtigere end jer, der er her i salen. 
For det er jer som tillidsfolk, der kæmper for jeres kolleger, som var der ikke en dag i morgen. I åbner jeres døre – og engang imellem også jeres hjerter for dem. I sørger for ordnede forhold for de unge og for de ældste. Mere i løn. Og også en skulder at græde ud ved, når livet engang imellem spænder ben og er hårdt.
I er med andre ord rygraden i dansk fagbevægelse. Uden jer, ingen fremskridt.
En kæmpe tak til alle tillidsfolk rundt omkring i det ganske danske land. 
Det er ikke alene mit håb, det er også mit løfte til jer som formand for Socialdemokratiet, at vi kommer til at udvide listen over stærke resultater. 
Resultater, vi kan være stolte af, men som vi også ved er nødvendige for at styrke Danmark. Og styrke mulighederne for danske lønmodtagere. 
Resultater for solidaritet. Retfærdighed. Og en tryggere og en grønnere fremtid for os alle sammen. 
Tak for ordet. Kan I nu have en rigtig god kongres.
Tak for indsatsen derude.







Tale






Kære alle
Det er anden søndag i advent, og her på Marienborg er der pyntet smukt op til jul. Nøjagtigt som det gælder i rigtig mange danske hjem over hele landet. 
I fjernsynet er årets julekalendre kommet godt i gang, og det er blevet tid til i mange køkkener at få bagt klejner og vaniljekranse og brunkager.
Nu mangler vi bare snart, at det også begynder at sne. Mon ikke vi allesammen glæder os særligt meget til julen lige præcis i år? Det gør jeg i hvert fald. 
Tid til at være sammen med familien igen, og derfor har vi igen fået en fælles opgave i hele landet. 
Vi skal have bedre styr på smitten, inden det bliver selve juleaften.
Det kommer til at kræve meget af os allesammen, igen. Hvis vi generelt ser færre mennesker, så bliver det mere sikkert at kunne samle den nære familie, når det netop bliver juleaften. 
At omgås hinanden mindre, det falder os bare ikke naturligt, og slet ikke efter de mange måneder med corona.
Vi længes efter den sociale kontakt med vores venner og vores kolleger og vores familie. Men vi bliver nødt til at vente lidt endnu. 
Og vi bliver nødt til at spørge os selv, "skal vi ses?", og ikke "hvordan kan vi ses?". 
Vores adfærd hver især er igen helt afgørende, som det i øvrigt har været det igennem hele pandemien. Og det er restriktionerne også. 
På baggrund af de indstillinger, vi får fra myndighederne, så har vi henover weekenden forberedt en geografisk målrettet og delvis nedlukning, desværre. 
Det vil gælde i de dele af landet, hvor smitten, den er mest udbredt. Det omfatter København, Odense og Aarhus og en række kommuner i Hovedstaden og på Sjælland. 
Den danske tilgang til corona er stadigvæk den samme. Vi skal sætte ind tidligt, så vi forhåbentligt undgår at skulle lukke endnu hårdere ned, hvis det en dag alligevel er for sent.
Vi er lige nu i dialog med Folketingets partier om den her situation. Og i morgen, der vil vi – i morgen formiddag – præsentere de nye tiltag, ligesom vi vil sige mere om, hvad det er for nogle restriktioner, der vil gælde i hele landet hen over jul og nytår, og sådan set også resten af vinteren.
Det gør vi på et pressemøde i Statsministeriet, jeg håber, du har mulighed for at se med og lytte med, indtil da rigtig god søndag aften. 







Tale






Velkommen til pressemøde her i Statsministeriet. Vi har brugt vores august måned på at forberede den politiske sæson. Nogle enkelte ord om de prioriteter, vi har her i de kommende måneder.
Det er for det første et sundhedsvæsen med mere lighed og med mere nærhed. Det er udvikling af vores ungdomsuddannelser, så de kommer til at passe bedre til de unge, vi har i vores samfund i dag. Og så handler det om socialpolitik, hvor vi ønsker mere værdighed for de mest udsatte.
Noget andet vi tre har brugt rigtig meget tid på her i august, det er at drøfte det, der er det allersværeste i politik. Nemlig hvordan man går fra at fremlægge et politisk udspil, forhandle det med Folketingets partier, indgå en politisk aftale, og så rent faktisk at få det til at fungere i virkeligheden bagefter. Det kræver fokus, og det kræver noget implementeringsvilje. Og det kræver i vores øjne også, at vi organiserer os som regering på en ny måde. I morgen der præsenterer vi en regeringsrokade. Det er en rokade, der har det sigte, at det skal gøre os, som regering, bedre til at omsætte de politiske resultater til det, der er vigtigt, nemlig resultater i danskernes hverdag og virkelighed.
Et af de resultater, for nu at blive der, vi er allermest stolte af, os tre, der står her, det er selvfølgelig den grønne trepart. Tænk engang. Hvilke andre steder i verden ser man, at så forskellige og modsatrettede interesser sætter sig sammen ved et bord, og så tage ansvar og finde de helt rigtige balancer og dermed skabe fundamentet for et helt nyt danmarkskort. Det er noget af det, vi kan i Danmark. Fordi dem, der sad ved det bord, havde viljen og en masse mod. Og det gælder ikke mindst Danmarks Naturfredningsforening og Landbrug & Fødevarer. Og de havde også et brændende ønske om en aftale, der ville være det bedste for Danmark. Det vil vi gerne sige alle jer, der deltog i det arbejde, en kæmpestor tak for.
Med den aftale, der indfører vi jo nu en CO2-afgift i landbruget. Den grønne trepart kommer helt bogstaveligt til at ændre det danske landskab. Det kommer simpelthen til at se helt anderledes ud. Hvor der i dag er marker, vil der mange steder blive plantet skov. Vi kommer nu til at få mere natur omkring vores fjorde, noget alle danskere går og venter på omkring vores vandløb, så vi får liv tilbage under vandets overflade.
Men, en ting er at få alle de her ting skrevet ned på papir efter mange forhandlinger. Noget andet er at få det til at virke i virkeligheden. Og det er jo det, vi skal måles på. Opgaven med at sikre, at det her kommer til at ske, er i dag fordelt på, i vores øjne, for mange styrelser og ministerier. Derfor samler vi nu alt det. Så der bliver en indgang. Med en ansvarlig minister. En grøn trepartsminister. Og den grønne trepartsminister får en opgave. En opgave. Det er at sikre, at den grønne trepart bliver til virkelighed. Sammen med Folketingets partier. Sammen med parterne bag aftalen. Og sammen med jer ude lokalt, der skal få det her til at virke i virkelighedens verden. Det handler om at sikre, at den enkelte mark bliver taget ud, omlagt eller opkøbt, områder hvor der i dag ikke er biodiversitet, der skal naturen have lov til at leve, sikre, at der faktisk bliver plantet træer og skov, og at vi får de vådområder og ådale, som Danmark har brug for. Og den minister får også ansvar for sikre, at vi overalt i Danmark kommer til at se lokale grønne treparter. Hvor landmænd, naturorganisationer, lokalsamfund, kommuner, alle jer, der kommer til at skulle tage et ansvar for det her, sidder omkring det samme bord. Og med det håber vi så også at kunne inspirere resten af verden. Fordi hvor man mange andre steder i verden går fra hinanden i den grønne omstilling, så samler vi os nu i Danmark.
Den grønne omstilling bliver en hovedprioritet for os, når vi næste år overtager formandskabet for EU. Den grønne omstilling bliver en af prioriteterne, den anden store prioritet bliver selvfølgelig Ukraine. Hvor Danmark i dag ligger i front, og det ønsker vi også at bringe ind i formandskabet. I det hele taget kommer vi til at fokusere på et Europa, hvor vi skal tage større ansvar for vores egen sikkerhed, for vores egne grænser og for migrantstrømmene ind i Europa. Og så skal det danske formandskab i øvrigt også være med til at sikre rammerne for et nyt langsigtet europæisk budget. Alt det her bliver også en stor og svær opgave, fordi alt det her hænger sammen med Europas muligheder for at blive større, fordi vi står over for en udvidelse, som er vigtig af mange årsager, ikke mindst sikkerhedspolitisk i den her tid.
Vi vil gerne sikre et vellykket dansk formandskab. Vi er gået i gang med forberedelserne, embedsværket er i fuld gang. Det kræver også nogle dedikerede politiske ressourcer, og derfor udnævner vi i morgen en europaminister. Det vil udenrigsministeren uddybe om lidt.
Jeg har igennem lang tid været i en meget tæt dialog med Ursula von der Leyen om, hvilket ansvar Danmark skal løfte i en kommende kommission. Det er på baggrund af de mange snakke min forventning, at Danmark får en central portefølje. Ny dansk kommissær bliver Dan Jørgensen. Jeg har valgt at udnævne ham af flere forskellige årsager. Selvfølgelig en langstrakt politisk erfaring. Dan har været medlem af Folketinget i mange år. Været minister i flere forskellige regeringer og siddet i Europa-Parlamentet i to perioder. I sit arbejde har der selvfølgelig altid været både et blik på det herhjemme, men i høj grad også alt det internationale, hvad end det har handlet om fødevare- og forbrugersikkerhed, klima, energi og grøn omstilling. Og så har verden haft den gode ting, at Dan også har siddet med ved klimaforhandlingerne i FN, og der har han vist, at han kan begå sig internationalt. Jeg er sikker på, at Dan både bliver en god kommissær for Danmark, men også for Europa i en stadig mere urolig verden.
Det er ikke kun i forhold til EU og den store grønne trepart, at vi har brug for at samle ansvaret, det gælder også i forhold til samfundssikkerhed og beredskab. Det er noget, vi ved ligger mange danskere på sinde. Vi er i en ny situation både sikkerhedspolitisk og beredskabsmæssigt, klimaforandringerne bliver tydeligere, vi skal forberede os på flere cyberangreb, vi risikerer, at dele af den kritiske infrastruktur kan blive lagt ned, vi ser flere voldsomme vejrhændelser: ekstrem regn, oversvømmelser, tørke, og oven i det kommer der spionagetruslen og miljøskadelige hændelser, som vi har set det tidligere. Lige nu har vi en masse dygtige medarbejdere, der gør alt, hvad de kan for, når krisen rammer, at gøre det, samfundet har behov for. Men det overordnede ansvar er uklart. Derfor udpeger vi i morgen en ny minister for samfundssikkerhed og beredskab. Det vil forsvarsministeren uddybe om lidt.
Med den her rokade, kan I godt høre, så organiserer vi os som regering på en anden måde. Det skal sikre, at de politiske ambitioner hurtigere og bedre kan blive omsat til jeres virkelighed. Det kommer også til at gælde på digitaliseringsområdet, som i dag er spredt, ligesom beredskabet, ud på mange forskellige ministerier. Det her er noget, vi ved er vigtigt for os som samfund, både for vores konkurrenceevne og for udviklingen af den offentlige sektor. Der er et stort teknologisk kapløb i gang globalt, og der er nogle helt nye teknologier, fx kunstig intelligens, som, hvis de bliver brugt forkert, kan underminere vores demokratiske samfund. Og bliver de brugt rigtigt, kan de måske være med til at redde liv, blandt andet på kræftområdet. Her ønsker vi, at Danmark skal spille en nøglerolle internationalt, og derfor kommer vi også til at samle hele det digitale felt på en minister i morgen.
Navnene på ministrene, dem glæder vi os til at præsentere for Kongen i morgen. Når jeg starter med den grønne trepart, så er det fordi, at udover at det er en fuldstændig fantastisk aftale for vores natur og for vores land, så er det også en måde at arbejde på, som vi gerne vi tage med videre ind i nogle andre politiske forløb. Om nogle få dage så fremlægger vi en ny fremskrivning af dansk økonomi. I den der vil det vise sig, at det, vi kalder de demografiske udgifter, altså udgifter, der knytter sig til flere ældre, fordi vi heldigvis lever længere, og til flere børn, fordi der heldigvis bliver født nye danskere, at de demografiske udgifter frem mod 2030, altså i løbet af de næste seks år, bliver 2,5 milliarder mindre end ellers beregnet.
Det er en virkelig dårlig nyhed for os alle sammen. Fordi det dækker over, at vores befolkning vokser mindre, end vi havde regnet med. Og bedste bud er, at der i år 2030 bliver født godt 8.000 færre børn i Danmark, end det vi egentlig havde forventet. Jeg synes, det er en meget ulykkelig udvikling, og det er klart, at hvis det her forsætter, så kommer vi til som dansk befolkning at blive mindre og mindre. Og jeg synes, det står i stor kontrast til alle de mennesker, vi møder, som kæmper med fertilitetsbehandling og et brændende ønske om faktisk at få lov til at blive forældre. I den videre diskussion vil jeg blot gøre et par ting meget klart, og der er noget med arbejdsdelingen, hvor vi virkelig skal holde tungen lige i munden. Vi kommer altså ikke til at blande os i, hvordan og hvor ofte man kommer til at forsøge at øge antallet af medlemmer i familien. Det skal vi nok lade være med. Og vi går heller ikke ind i det her med nogen form for løftet pegefinger, lad det være sagt for en start. Enhver mand og kvinde i vores samfund og enhver familie skal jo gøre op med sig selv, hvad der er den rigtige familie. Om man vil have børn eller ikke have børn, og hvor mange børn man vil have. Men det vi gerne vil som regering, det er at tage det her rigtig alvorligt og gøre, hvad vi kan fra vores side for at skabe de bedste rammer for børnene i vores samfund og for børnefamilierne.
Vi tror ikke på, at der er en helt let vej igennem det her. For nogle kan det være biologien, der driller, for andre kan det være en presset hverdag og måske nogle økonomiske overvejelser, altså at familien er for langt væk, og hvem passer så børnene, når der er første sygedag, og alle de andre bekymringer, man måtte have. Derfor vil vi heller ikke foregive, at der er nogen let løsning på det her. Vi vil til gengæld gerne gå i gang med at løse den her opgave, hvis vi overhovedet kan, sammen med jer derude. Så nu sætter vi et arbejde i gang. Vi vil rigtig gerne blive klogere på, hvad det er der gør sig gældende, ikke mindst i vores unge generation, og det tilsagn, vi gerne vil give i dag, det er, at dem, som kommer op med de bedste idéer til, hvordan vi kan gøre noget ved det her som samfund, der er vi parat til at lægge stemmer og mandater i Folketinget og noget økonomi til, at det faktisk kan blive til virkelighed. Vi kommer selvfølgelig til at samarbejde meget tæt med arbejdsmarkedets parter i fuld respekt for de private overenskomster, som går i gang her i 2025.
Og så bare til sidst, inden jeg giver ordet videre. Vi har på mange måder et rigtig godt velfærdssamfund i Danmark, og jer, der arbejder derude, løser tusindvis af opgaver hver eneste dag. Men det er også slidt, og mange steder har vi ikke det velfærdsniveau, som vi ønsker os. Det var derfor, at vi som regering lavede den bedste aftale for kommunerne i femten år. Og så lavede vi den aftale og gik glade derfra og var i virkeligheden nok også lidt stolte af det resultat. Så har det så vist sig efterfølgende, at så er der alligevel kommuner, der ikke kan undgå besparelser, på grund af noget med grundskyld og likviditet og andre sådan mere tekniske forhold. Og det kan jo simpelthen ikke nytte noget. Det kan ikke være sådan, at vi har en regering i Danmark, der sætter sig for at lave den bedste aftale i femten år, og så kan borgerne alligevel ikke mærke det derude. Og derfor skal vi selvfølgelig have fundet en løsning på de problemer, så vi kan få påbegyndt det, vi ønsker som regering, nemlig at stille og roligt begynde at bygge et velfungerende velfærdssamfund op igen.
Det var det jeg ville sige indledningsvis, og så i første omgang videre til dig Troels.







Tale






Til Ritts familie og nærmeste: Tak fordi, at vi må være med i dag.
Kære Ritt. Du er ikke længere i blandt os. Og selvom du har været imponerende åben om dit sygdomsforløb, er det alligevel svært at forstå.
Svært at forstå at vi ikke længere skal høre dit perspektiv.
Ikke længere kan trække på din viden. Ikke længere modtage dit råd.
Ritt Bjerregaard.
Født under Anden Verdenskrig. I en lille to værelseslejlighed på Vesterbro i København voksede hun op. Sammen med sin far, mor og to søskende var det herfra, at Ritt Bjerregaards syn på verden blev formet.
Barndommens gade gav Ritt nærværende øjne. Øjne der til det sidste altid var opmærksomme. På uretfærdighed. På manglende og ulige muligheder. Men også øjne som oplevede, at fremgang er muligt.
At stilstand ikke er givet. At det er muligt at forandre. At verden faktisk blev bedre. 
Ritt Bjerregaard.
Politiker fordi hun troede på, at i morgen kunne blive bedre end i dag. Fordi normer og traditioner ikke nødvendigvis er gangbare argumenter. Fordi udfordring er nødvendig for forandring. Fordi hun havde evnerne.
Ritt.
En kærlig ven for så mange. En ven der gjorde sig umage. Et menneske der oprigtigt interesserede sig for andre. Var generøs. Betænksom.
Ritt.
Bare at sige dit navn er at sætte udråbstegn. Du forlangte så meget af dig selv. Og det gjorde du også af os andre. Du så det største i os. Hvad vi kunne nå. Hvor vi var finest. Du drev os altid fremad.
Jeg har også noget af dig med mig. Det har alle, der kendte dig. Når verden er hård. Når du er træt. Når kritikken er urimelig. Hvor murene virker alt for høje. Lige dér. Hvor man er ved at vende om. Der tror jeg mange spørger sig selv: Hvad havde Ritt sagt?
<chunk>Ret ryggen, tør øjnene. Det nytter ikke at give op. Bøj dig ikke for stormen.
Kæmp for det du har kært. Kæmp for alle du har kær.
Ritt: Altid frejdig når du går.
Du fik alle til at yde lidt mere. Og mange til at turde mere. Også nu hvor du ikke er her mere.
Men når jeg tænker på dig, Ritt, bliver jeg også formanet om, at være åben overfor det nye. Holde sindet frisk. Og stole på de unge.
Og hvor vigtigt det er at bringe mennesker sammen.
Ritt vidste hvordan mødet mellem mennesker kunne bruges. Til at blive klogere på noget. Og på hinanden. Bruges til at ville. Berige hinanden. Debatten. Samfundet.
Og det gjorde hun.
Også derfor har Ritts død berørt os. Det er derfor, vi er i sorg over tabet af vores ven og en stor dansker. Fordi hun igennem sit liv påvirkede så mange af os.
Det er ikke svært at tænke sig til, hvad Ritt selv ville have ment om den sag. Om alt det føleri. Om det sentimentale.
Vi havde fået klart besked.
Og jo Ritt. Vi skal nok tage os sammen. Men i dag sørger vi. I morgen går vi igen på arbejde. I morgen kæmper vi igen for det vi tror på. For dem vi tror på.
Men i dag vil vi have lov til at mindes dig. Et enestående menneske. Der gik fra Vesterbros baggård. Til kommissær i Europa. Og som gjorde så meget undervejs.
Et menneske som ikke lod sig ryste. Trods hårde ord. Svære betingelser. Et menneske hvis mod og vilje kun blev styrket i modvind.
Mindes et menneske der så potentialet i andre. På tværs af køn. På tværs af generationer.
Mindes et menneske der har sat så store aftryk på samfundet og menneskene omkring hende.
Og som til sidst plantede sine æbletræer ved Det Røde Hav. Her på Vestre Kirkegård. Hvor vi socialdemokrater mindes så mange af vores egne.
Vi kommer igen her en efterårsdag, Ritt. Plukker et af dine syrligt-søde æble[r]. Og går frejdigt videre.
Ritts opmærksomme øjne er lukket for sidste gang.
I dag vil vi mindes hende. Vi vil have lov til at være kede af det.
Men så skal vi også videre.
Det er det, du har lært os.
Tak, Ritt







Tale






Secretary General. 
Excellencies.
Ladies and gentlemen.
“Anyone who isn’t profoundly shocked by quantum theory – has not understood it.”
Those are the words of the Danish scientist Niels Bohr. Who laid the foundation for everything we know as quantum physics today.
More than 100 years ago, Niels Bohr took the first steps – right here in Copenhagen.
Back then, he knew that his discoveries would not only shock his fellow scientists.
But also fundamentally change how we perceive and understand the world. 
<chunk>Quantum physics 
is 
shocking. Almost incomprehensible.
And I will not claim that I 
really 
understand [all of] it. I will leave that to you – the actual experts.
But first and foremost: It is a field with an incredible potential. Unprecedented opportunities.
Fantastic perspectives for tackling the most pressing challenges of our time:
Helping us fight the global climate crisis. Making new medical breakthroughs. Strengthening our cyber security.
But also. Enormous risks and security threats.
The war in Ukraine has shown us that conflict on our continent is not something of the past.
And that new technology – as in any war – plays a significant role.
Imagine if authoritarian leaders were able to read all our secure information?
Or detect things that we thought were undetectable? It would be a disaster.
Looking forward, quantum technology has the potential to determine the course of wars.
And impact the future global balance of power. In a way that we can’t even imagine today.
<chunk>In other words, ladies and gentlemen:
A lot is at stake!
And all of us gathered here today have a great responsibility on our shoulders.
Quantum technology is today an inevitable part of our security framework in NATO.
But as you know – better than anyone else:
Quantum technology takes time, skills and funds to develop.
If we want to ensure our common security in the future.
And unlock the quantum potential in our societies.
We have to lay the groundwork now.
And we – as responsible governments – need to provide the right conditions for research and industry to prosper and grow.
<chunk>The possibilities of quantum technology are – as I said before – mind- blowing.
And so are the systemic threats. If we don’t act in time.
In order to make quantum technology work for us – not against us.
We need to cooperate. As democratic and free nations. Engage with one another. Share our knowledge. Build trust.
That is why this conference is so important.
I am proud to host Copenhagen Quantum 2023 – together with Secretary General Jens Stoltenberg.
And I am proud to welcome all of you –– here in Copenhagen. A global epicenter of quantum physics.
Each of you represent a part of the quantum eco-system.
Whether you are scientists, experts, companies, investors or NATO and government representatives. You are all important to the work that lies ahead of us.
If we are to reap the rewards – and counter the challenges – of quantum technology, we need to form a strong and trusted transatlantic community.
And with the DIANA initiative here in Copenhagen. We have a solid foundation to build on:
We have a unique research environment.
Some of the world’s very best scientists – many of you are sitting here in front of me.
We have the set-up and infrastructure.
Interested investors. The NATO Innovation Fund.
And visionary companies.
Yesterday, the Danish government launched Denmark’s first National Strategy for Quantum Technology.
The aim is to lift Denmark and Allies further into the quantum future.
Strengthen our world leading research. And bring this research into practical use.
To pave the way for NATO quantum security. 
<chunk>Before I pass on the stage. Let me end, where I began.
With Niels Bohr. Who is the main reason we are all here today.
The story goes that Niels Bohr had a horse shoe hanging over his front door – for good luck.
One day, a visitor asked Bohr why he believed in this old tale. Bohr answered:
“Of course, I don’t believe in it. But I understand it brings you luck, whether you believe in it or not.”
Ladies and gentlemen.
Let’s take Bohr’s belief with us today.
Maybe not in horse shoes.
But the firm belief that we can make great progress. And do even what might seem unbelievable.
If we put our minds to it. And work together.
Thank you!







Tale






Godaften.
I år er det hundrede år siden, Sønderjylland blev genforenet med Danmark. Nationen blev helet. Sønderjyderne kom hjem. Det skal vi fejre. 
Dengang – i efterveerne af Første Verdenskrig – stod vores forfædre over for et afgørende valg. Skulle folket følge landet? Eller skulle landet følge folket? 
Danmark valgte det sidste. En folkeafstemning blev udskrevet. Danmark blev genforenet. På fredelig og demokratisk vis. Der er nu respekt og hjerterum for det tyske og danske mindretal på begge sider af grænsen. 
Genforeningen i 1920 fortæller meget om os danskere. 
Store beslutninger om vores samfund – og fremtid – træffer vi klogt. Med holdbare resultater. Og vi gør det fælles. 
<chunk>I dag begynder vi på et nyt år. Vi tager også hul på et nyt årti.
Nu skal vi i gang med at tage de næste store skridt. Og sammen skabe et Danmark, der er endnu mere retfærdigt. 
Det handler om os alle sammen. Men det starter med vores børn. 
Dem vil jeg gerne tale om i aften. 
Her på årets første dag kommer lidt mere end 100 børn til verden – altså her i Danmark.
Stort tillykke til alle de små. Og til alle jer forældre. Nogle af jer er nok allerede kommet hjem. Andre er stadig på fødestuen. Måske har jordemoderen eller SOSU-assistenten lige været forbi med et lille dannebrogsflag, et glas saftevand, en skive brød og lidt ost. 
Det er en stor dag. Sjældent har et stykke ristet toastbrød smagt så godt som lige nu.
Et nyt liv er begyndt. 
Vores familiebaggrund betyder meget for vores liv og fremtid. 
Når jeg skal forstå mine egne værdier, min måde at være mor på, mit forhold til religion og traditioner. Mine politiske holdninger. Ja, sågar mine madvaner – så er der ganske meget, der har rod i min opvækst hjemme i Aalborg. 
Vi former vores børn. Det er en vigtig del af det at være familie. Sådan lever vores danske kultur videre fra én generation til den næste.
Sammen har vi skabt et samfund. Bygget på tillid. Et velfærdssamfund. Hvor stadig flere har fået muligheder, som vores forældre ikke havde. Det kan vi godt være stolte af. 
Stolte. Men ikke tilfredse.
For selvom vi nu skriver år 2020. Og selvom langt de fleste nyfødte børn selvfølgelig kommer til at klare sig godt. Så gælder det ikke for dem alle. Der er et mønster. For hvor godt vi klarer os i skolen. Vores arbejdsliv. Ja endda, hvor gamle vi hver især kan forvente at blive. 
Det er ikke retfærdigt.
Jeg tror på et samfund, hvor det nytter at gøre en indsats. Ethvert menneske har grundlæggende ansvaret for sit eget liv. 
Men vi kan ikke overlade hele ansvaret til den enkelte. Og da slet ikke til børn. Hvis børns opvækst bestemmer deres fremtid. Så er mønstret stadig for stærkt. Og fællesskabet for svagt.
Et nyt årti. En ny generation bliver født og vokser op. 
Vi skal fejre og hylde mønsterbryderne. Men vi skal først og fremmest stå sammen om at bryde mønstret. 
<chunk>Vi har et særligt ansvar for de børn, der har det allersværest. Børn, der har oplevet misbrug, vold og svigt.
I Danmark er der flere tusinde børn, som ikke kan bo hjemme hos deres egen mor og far. Fordi deres forældre ikke kan passe ordentligt på dem.
For nogle uger siden havde jeg besøg af nogle af de børn her på Marienborg. 
Vi spiste æbleskiver og klippede julepynt. Det blev også til en gåtur i haven. Børnene havde gnist i øjnene. Krudt i bagdelen. 
Vi hyggede os. 
Men vi snakkede også om ensomhed. Om mobning. Og om hvordan det er, når rollerne byttes rundt. Når børn bliver voksne før tid og skal passe på de mindre søskende. På tom mave – fordi køleskabet er tomt. 
Andre udsatte børn har fortalt det samme.
Om at føle sig tvunget til at skulle se de forældre, der har gjort én ondt. Og samtidig føle skyld over ikke at være hjemme. For hvem passer nu på far og mor? 
Vi kan tale om det med en distance. Som gør, at det er til at holde ud – for os voksne. 
Det vil jeg ikke gøre. 
Jeg vil sige det, som det er. Uden omsvøb.
Når samfundet reagerer for sent. Eller slet ikke reagerer. Når vi tager for mange hensyn til de voksne. Så betyder det, at der er børn i Danmark, som vokser op med omsorgssvigt og vold. 
Det kan vi ikke forsvare. Det skal vi ikke forsvare.
Og de børn, der allerede er anbragte. De fleste af dem fortæller, at de har det godt dér, hvor de bor nu. Men virkeligheden er også. At vi som samfund ikke altid er gode nok til at passe på dem. 
Der kan være mange opbrud. Nye plejefamilier. Flere opholdssteder. Forskellige sagsbehandlere. Skoleskift.
Ikke bare én gang. Ikke bare to gange. Men mange gange. Prøv at forestille dig, hvordan det må være. At pakke skoletasken. Møde op i en ny klasse. Igen. Forsøge at lære ansigter og navne at kende. Spekulere over, om man måske finder en ven? Og være bange for at om lidt. Så bliver man måske flyttet endnu en gang. 
Det er en tung bagage på spinkle skuldre. For tung.
Jeg har truffet et valg. 
Jeg vil altid stå på børnenes side.
Jeg håber, at I – der ser med – vil træffe det valg sammen med mig. 
Det kommer med en pris. Det gør enhver svær beslutning. 
Ligegyldigt hvor dårligt mennesker har det. Så vil vi alle sammen det bedste for vores børn. 
Men i dag får nogle forældre for mange chancer. Måske i den bedste mening. Men når en 12-årig bliver fjernet fra hjemmet, så ligger der ofte 11 dårlige år bag. 
Derfor må vi lægge berøringsangsten væk. 
Også over for andre kulturer. Nogle forældre kommer fra lande, hvor vold mod børn er tilladt. Det er det ikke i Danmark. I Danmark er det forbudt at slå sine børn. Og piger skal have samme frihed som drenge. 
Vi må træde i karakter som samfund.
Flere udsatte børn skal have et nyt hjem. Tidligere end i dag. Og vilkårene for anbragte børn skal være langt mere stabile.
Det vigtigste. Det helt afgørende for et lille barn. Det er at vokse op med tryghed, kærlighed og stabilitet. Derfor bør flere udsatte børn også bortadopteres. Så de får en reel ny start. 
Jeg ved godt, at det ikke er alle, der vil være enige med mig. Nogle vil sige, at vi skal forebygge mere. Hjælpe familierne. 
Det skal vi. Men det vil ikke være nok. Vi må entydigt tage børnenes parti. 
Lytte til dem. 
I november skrev seks unge en kronik om det at være anbragt. Jeg har mødt jer. I har sagt kloge ord. Om hvordan det er at møde voksne, der ikke har forventninger til jer.
"Så har vi heller ikke forventninger til os selv".
Sådan skrev I. 
Jeres ord har gjort et stort indtryk på mig. Og fortæller, at der er noget, vi skal huske som samfund. 
At forventninger faktisk er et udtryk for omsorg. At vi tager hinanden alvorligt. 
Vi må ikke – i misforstået hensyn – møde andre uden krav. 
Fremskridt kommer kun, hvis vi tror på hinanden. Hvis vi i fællesskab tør sætte nye mål. Og sammen arbejder for at nå dem.
Det har vi før vist. 
Danmark var det første land i verden, som besluttede, at alle børn skal have undervisning. Og vi var blandt de første lande til at afskaffe børnearbejde. Begge dele mødte modstand. 
I 90'erne gik vi foran. Da vi gjorde det forbudt at slå børn. Ikke alle var enige. Også dengang mente nogen, at de voksnes ret kom først. 
Nu skal vi skrive næste kapitel i børnenes Danmarkshistorie. 
<chunk>Et mere retfærdigt samfund starter med børnene. 
Men det slutter ikke her.
Der er også uretfærdighed i den anden ende af livet. Når arbejdslivet slutter, og livets skjorte bliver for kort. 
Tusindvis af danskere har hver eneste dag, år efter år, arbejdet for at forsørge sig selv og deres familier. Og for at vi kan tilbyde børn og unge gratis skolegang og uddannelse. Hver generation arver Danmark fra den forrige. 
Det skylder vi vores ældre tak for. Og vi skylder at gøre det bedre. I vores ældrepleje. Og i tiden inden man kan gå på pension.
For nogle har knoklet så meget. At kroppen ikke kan blive ved. 
Det er ikke retfærdigt, at I, der har haft det hårdeste arbejde. Eller været flest år på arbejdsmarkedet. Skal opleve. At velfærdssamfundet ikke er der for jer, når I har brug for det. 
Hvis vi skal gøre op med den uretfærdighed. Indføre en ny ret til tidligere pension. Så bliver der brug for solidaritet. 
Særligt fra alle os, der har haft mulighederne for at tage en længere uddannelse og er startet senere på arbejdsmarkedet. 
<chunk>At være forpligtet over for hinanden er det stærkeste bånd mellem os mennesker. Vi har brug for, at alle føler ansvar over for det land, vi lever i. 
Desværre ser vi for mange eksempler på det modsatte. 
Svindel med offentlige midler. Det er uacceptabelt. Et tillidsbrud.
I året, der gik, tog vanvidskørsel livet fra en ung betjent. Eksplosioner rystede København. Fremmedkrigere. Bandeopgør. Fyrværkeri brugt som chikane.
For få uger siden viste politiet igen sit værd. Flere blev anholdt. Mistænkt for at planlægge terror. 
Vores myndigheder skal have de bedste redskaber. Derfor skal vi sætte hårdt ind mod bandekriminalitet. Skærpe straffen for vanvidskørsel i gaderne. Og give strengere straffe til de fremmedkrigere, der har vendt Danmark ryggen. 
Vi skal være årvågne. Beskytte vores tryghed. Og dermed vores frihed.
<chunk>Dengang for 100 år siden, da sønderjyderne kom hjem til Danmark. Da stod valget mellem, om folket skulle følge landet. Eller om landet skulle følge folket. 
Vi valgte det sidste. 
Sådan er det også i klimakampen. 
I aften har jeg talt om de børn, der har det sværest. Men i de her år viser danske børn og unge også, at de aldrig har været stærkere. 
I gik på gaden. I krævede handling. I har skubbet til jeres forældre og bedsteforældre. I gjorde Folketingsvalget sidste år til et klimavalg. Det er stærkt. I giver håb.
Hold fast i jeres engagement. Og bliv ved med at presse os voksne. Klimaet handler om jer og jeres fremtid. 
Takket være jer har vi nu den mest ambitiøse klimalov i Danmark. Nogensinde. 
Nu ser resten af verden igen i Danmarks retning. 
Mere urørt skov, mere vedvarende energi. Flere forskningsmidler til fremtidens løsninger. Og en styrket grøn indsats i verden. 
Vores udledning af drivhusgasser skal ned og vores natur skal have det bedre. Det kræver noget af os alle sammen. Vi ser ind i store forandringer i den måde, vi lever og producerer på.
Vi skal træffe beslutningerne klogt. Så de også gavner dansk erhvervsliv, beskæftigelsen og dansk økonomi. Og uden at uligheden stiger. 
Men handle – det skal vi. Det skylder vi den jordklode, vi kun har til låns.
<chunk>Jeg tror på Danmark. På vores samfundsmodel. Vores fælles stræben efter at skabe et stadig mere retfærdigt samfund. 
Hvor vi igen styrker tilliden som vores fælles fundament. 
Jeg tror på os. 
Hvis vi vil. Så kan vi være et land, hvor ingen overlades til sig selv. Et samfund, hvor vi tager os af hinanden. 
Et nyt år. Et nyt årti. Lad os bruge det. Til at huske dem, som ellers bliver glemt. 
Godt nytår. 







Tale






Natten til torsdag. Den 24. februar 2022 blev Europa og verden for evigt forandret. Ukraine blev brutalt angrebet. 
Rusland invaderede grusomt og uprovokeret – et fredeligt og demokratisk land.
Nu kæmpes der på fjerde døgn.
Der er krig i Europa.
En krig mellem en aggressiv angriber og et fredeligt folk.
Mellem undertrykkelse og demokrati.
Mellem ufrihed og frihed.
Derfor er vi så mange her i dag.
Tak til de danske ungdomspartier for at stå sammen og arrangere den her vigtige demonstration.
Tak til alle jer, der er mødt frem.
Tak til hele Danmark. Jeg kan mærke vores stærke sammenhold.
Vi er fælles i sorgen over dem, der rammes. Vi er fælles om medfølelsen. Og vi er sammen i modstanden.  
<chunk>Europas historie er blodig. Krige har hærget. Millioner af mennesker er dræbt. Endnu flere har betalt prisen for despoternes undertrykkelse.
Efter 2. verdenskrig sagde befolkningerne og deres regeringer stop. Aldrig mere krig. I stedet for konflikt og ødelæggelse begyndte vi at bygge vores egen verden op. Vi samlede os i NATO og EU for at vinde freden.
I vest har vi siden da levet i fred. I øst har det i mange år været anderledes. Den kolde krig tvang millioner af østeuropæere i kommunistisk undertrykkelse. Og krigene på Balkan er det mørkeste kapitel i moderne europæisk historie.
Ved ophøret af den kolde krig valgte millioner af østeuropæere frihed og demokrati. Og siden er de fleste heldigvis blevet medlemmer af EU og NATO.
Det er jer – og hele Europa, der trues af Rusland. Hele vores europæiske sikkerhedsstruktur. 
Ukraines fantastiske præsident Zelensky har sagt det så præcist, så kort: ”Det er lyden af et nyt jerntæppe, der sænker sig.”
Lad det være et jerntæppe, der lukker Putin inde.
Men aldrig lukker friheden ude.
Der er krig i Europa. De ord er ikke sagt i mange år.
Og vi havde håbet, at I unge aldrig skulle høre dem.
Nu gælder det vores alles frihed og jeres fremtid.
<chunk>Forstil jer dette: Den ene dag lever man i frihed. Den næste dag sidder man sammenklemt og bange i et beskyttelsesrum.
Sådan er det i Ukraine.
Vi har alle set de forfærdelige billeder.
Boligblokke under beskydning. En udbrændt lejlighed. Kampvogne i Kievs gader.
Skræmte børn. Familier på flugt. Bomber og gru.
Men vi har også set andre billeder.
Borgere, der melder sig under frihedens faner.
Patriotisme og viljen til at forsvare sit land mod overmagten.
Familiefædre, som griber til våben. Unge ukrainere på vej hjem fra udlandet på en enkeltbillet – for at forsvare deres land.
Danske ukrainere på vej ned gennem Europa for at hente jeres landsmænd i sikkerhed.
En stålfast præsident i spidsen for et modigt folk.
<chunk>At ukrainerne byder overmagten trods. Det aftvinger respekt, ja, ærefrygt.
”Vi giver krop og sjæl for vores frihed.”
Sådan synger de i Ukraine. Aldrig har nationalsangens bud været mere påtrængende.
Vi ser det hele. Både krigens gru og ukrainernes mod.
For nok lever vi i en tid, hvor der spredes falske nyheder. Og Rusland hæmningsløst finder på nye løgne. Også over for sin egen befolkning.
<chunk>Men virkeligheden og sandheden kan ikke holdes nede.
I aften en meget særlig hilsen til jer ukrainere i Danmark, der er her til demonstrationen, eller som ser med hjemmefra:
I frygter og græder for jeres land, for jeres familie, for jeres venner.
Vi græder sammen med jer.
Danmark er med jer. Vi danskere er venner af Ukraine. Vi er klar til at hjælpe.
Vi sender humanitær hjælp til Ukraine. Vi støtter i nabolandene. Og vi åbner døren for ukrainere, som flygter fra krigen.
De første ukrainske statsborgere er allerede kommet til Danmark.
I er velkomne.
Der vil komme flere. I er også velkomne!
I disse dage viser hele Danmark solidaritet med det ukrainske folk.
Der har rejst sig en spontan og folkelig protest mod krigen.
Vi vil ikke acceptere, at et frit folk bliver knægtet.
Vi ser det over hele Europa. I hele verden.
Ja, selv i Rusland. Når vi i dag mødes her, bliver det aldrig mod den enkelte russer. Det er imod jeres ledelse. 
Putin troede, at han kunne splitte os. Men det kan ingen.
Putin har undervurderet, hvor meget mennesker, der lever i frihed, er rede til at ofre for at forsvare den frihed.
Han har taget fejl af det ukrainske folks vilje til kamp. 
Han har forregnet sig på Vestens sammenhold.
EU og Vesten har i de seneste dage stået sammen om sanktioner af hidtil uset skala. Og vi vil gå videre. Med endnu hårdere sanktioner.
Hele den frie verden står skulder ved skulder.
Kære alle her i aften.
Ruslands brutale angreb på Ukraine truer alt det, vi tror på.  
Der er opbrud i verden. Vi går en usikker tid i møde.
Men ukrainerne bærer frihedens fakkel højt.
<chunk>Verden over rejser folk sig i protest.
Tak, Danmark.







Tale






Kære gæster.
Dear ambassadors.
Og især kære vidner og pårørende.
Det er efterår. Året er 1943. Og Bjørn – en københavnsk dreng – ser sin verden vælte.
Han er lige begyndt i første klasse. Men han kommer ikke til at lære alfabetet og drille pigerne i frikvarteret. I stedet bliver han og familien sendt med båd til Tyskland. Og siden stuvet sammen i kreaturvogne. Med retning mod den modbydelige fangelejr Theresienstadt.
Nogenlunde samtidig bliver Kirsten fra Østerbro – hun går i ’fjerde mellem’, som det hed dengang – hjulpet til Sverige af velvillige landsmænd. I en fiskerbåd.
Og et par måneder senere bliver Morten fra Charlottenlund. En jødisk dreng på syv år. Skjult hos en modig vestjysk familie med hjertet på rette sted.
Tre uskyldige børn. Tre skæbner. Hvor må I have været bange.
Kære Bjørn, Kirsten og Morten.
I overlevede alle Holocaust. I er sammen med os lige nu. Og senere i aften vil I dele jeres erindringer med os.
Sikke en styrke. Hvilket mod. Jeg tør godt sige på alles vegne, at vi beundrer jer.
Af hjertet tak for at være med os i dag. Hvor vi markerer et af de mørkeste kapitler i Europas historie.
Hvor vi mødes for at mindes ofrene. De millioner af jøder – børn, gamle, kvinder, mænd – der blev revet væk fra deres kære. Transporteret til fjerne lejre. Ydmyget. Brutalt myrdet. Alene fordi de var jøder.
Omfanget af nazisternes umenneskelighed er der ingen af os, der nogensinde har kunnet forstå. Ondskab og had sat i system. Et ophør af al humanisme. Et midlertidigt ophør af den europæiske civilisation.
Hvordan kunne de gøre det? Hvordan kunne det ske?
Det kommer vi aldrig til at forstå. Vi kommer heller aldrig til at forsvare. Eller tilgive.
<chunk>I denne tid oplever vi atter episoder, der minder os om Europas dystre fortid.
Igen er der jøder, der forfølges. Alene fordi de er jøder.
Alt for mange steder er hadet tilbage i gaderne. Det gælder desværre også i Danmark.
Men intet menneske skal se sig tvunget til frygtsomt at se sig over skulderen. På grund af religion. Udseende. Seksualitet. Eller overbevisning.
Sådan skal det ikke være i vores land.
<chunk>Vi kan ikke omgøre fortiden. Alt det, der ikke skulle være sket. Hverken min eller kommende generationer. Men vi kan noget andet. Vi kan lære. Og vi kan huske. Og vi kan nå at se og vise nogle af ofrenes ansigter.
Derfor vil vi lytte til jeres og andres vidnesbyrd, Bjørn, Kirsten og Morten.
Og vi lover jer, at vi bærer jeres historier med os videre.
Og alle os, der er her, giver vores løfte på at fortælle jeres historie videre. Igen og igen.
Være 
jeres
 vidner. Vidnernes vidner.
Det skylder vi jer.
Det skylder vi eftertiden.
Og det skylder vi vores børn og børnebørn
For, som det er blevet sagt: ’
De, som ikke husker fortiden, er dømt til at gentage den’
<chunk><chunk>Kære alle sammen.
Tak for at møde frem i dag.
Lad os i dag love hinanden. At vi sammen vil bekæmpe historieløsheden.
At vi aldrig vil falde for den menneskelige fristelse til at trække på skuldrene. Fortrænge de ubekvemme sandheder.
Lad os bruge erindringen om historiens mørke kapitler til at bekæmpe racismen og antisemitismen.
Og lad os samtidig huske det, som skulle vise sig at blive et lys i mørket. Oktober 1943. De tusindvis af fortrinsvis uselviske handlinger. Der tilsammen betød, at langt, langt de fleste danske jøder overlevede.
Lige her, i vores land, mødte ondskaben noget, der var stærkere end ondskaben selv. Vores fællesskab. Vores samhørighed. Og vores forfædres kollektive insisteren på. At alle danskere hører til.
Det er de værdier, vi deler.
Det er de værdier, som skal sejre.
Og det er de værdier, vi skal bære videre.
Tak for ordet.







Tale






Kære kongres. Kære partifæller. Kære alle jer, der lytter med hjemmefra.
Vores socialdemokratiske arbejde handler grundlæggende om tre ting.
Vi vil finde svarene på menneskers udfordringer, som de er flest.
Vi vil gå op imod uretfærdigheder.
Og vi vil samarbejde, samle og tage ansvar.
<chunk>Et liv med mange muligheder er det, de fleste mennesker drømmer om. Og det er det liv, alle mennesker har krav på. Derfor er det vores vigtigste opgave; flere muligheder til flere. I gennem hele livet.
For jer, der stadig er udenfor.
For jer unge, der drømmer om mere – og jer gamle, der mere end noget andet bare vil være trygge.
For dig, der har for langt til lægen. Og for dig, der savner livet i vores fjorde.
Og det er faktisk lige præcis dig, det handler om for os. Dig og dit liv. Og din nabo. Og ham på bænken.
Når du stemmer på os, så forventer du at få noget igen.
En bedre folkeskole til dine børn. En højere ældrecheck. Social retfærdighed.
Eller også er det lidt mere grundlæggende? Du stemmer på os, fordi du stoler på os.
Ved det seneste folketingsvalg fik Socialdemokratiet det bedste valg i mere end 20 år. Det var en stor tillidserklæring. Og en stor sejr.
Jeg tror, mange gerne ville sige tak for den måde, vi håndterede corona-pandemien på.
Men også vores budskab; et trygt Danmark i usikre tider. Ja, det samlede mange danskere.
Før valget sagde vi, at vi ville prøve at danne en bred regering.
Også det budskab var der mange af jer danskere, der godt kunne li’.
Lige indtil den blev en realitet.
Det er vores eget ansvar at prøve at rette op på det. En start er at være ærlig om, at vi er en lidt mærkelig blanding. Men det er der omvendt så meget, der er, som I danskere godt kan li’.
Dyrlægens natmad, for at nævne et eksempel.
Sokker i sandaler et andet.
Og jeg tænker, at madanmeldere vil mene, at den danske rejecocktail er en sammenblanding, som højere magter egentlig havde adskilt.
Eller… (peger mod den nye frisure) Medina møder Bundesligaen.
Men alt det fungerer jo alligevel.
Så ja, det er en uvant – regering.
Politiske modstandere.
Der er meget, der skiller os i vores syn på politik.
Men der er så mange, der gerne vil splitte. Til højre. Til venstre.
Og i en mere og mere urolig verden, så er det vel egentlig meget godt, at gamle fjender har sænket våbnene og nu er forenet i ønsket om og viljen til at gøre Danmark til et bedre land at leve i.
Og derfor: Tak til dig Troels. Tak til dig Lars.
Jeg er glad for vores samarbejde. For vores regering.
Og for de resultater, vi er med til at skabe.
Det går godt for beskæftigelsen. Arbejdsløsheden er lav. De fleste er stolte af Danmarks vigtige rolle i forhold til Ukraine. Og mange er glade for vores beslutninger om alt fra en mere praktisk folkeskole, til flere abortrettigheder til den historiske grønne trepart indgået lige før sommer.
Der er også beslutninger, mange har været uenige i. Og målingerne taler deres klare sprog. Vi har ikke den opbakning, vi gerne vil have som regering.
I juni skrev vi socialdemokrater ovenikøbet historie på en træls måde. Vi genvandt vores tre mandater i Europa-Parlamentet, men gik som parti tilbage. Markant.
Jeg tror, der er lige så mange forklaringer på frafaldne socialdemokrater, som der er nedgang i målingerne.
Nogle er uenige med os. Politisk. Og både ansvaret og de mange skriverier om alle mulige internationale poster har slidt.
Det får mig til at tænke på, at jeg blev lidt nervøs, da jeg var til OL. Og fik at vide, at præsidenten for den olympiske komite gik på pension? Jeg var egentlig bare til håndboldkamp, men tænk hvis det blev set som en jobsamtale.
Nogle kan ikke li’, at vi er gået i regering med Venstre og Moderaterne.
Og nogle kunne bare bedre li’ den rene vare fra dengang, Socialdemokratiet var alene i regering. Der kunne vi altid være klare i spyttet. Den rene socialdemokratiske holdning stod klart. Så forhandlede vi med andre partier. Kompromiser blev skabt. Men alle kunne se processen fra start til slut.
Nu er det omvendt. Nu forhandler vi med Venstre og Moderaterne bag lukkede døre. Lægger arm.
Bølgerne kan gå højt, fordi vi nogle gange er meget uenige. Og til sidst fremlægger vi så det kompromis, vi er blevet enige om.
Det giver mindre identitet.
Og tager vi farve fra de to andre?
Jeg kender alle spørgsmålene og kritikken. Og jeg vil svare på det hele. Eller i hvert fald det meste. Her i dag.
I år holder jeg min 10. kongrestale.
Jeg vil i morgen bede alle jer her i salen om opbakning til at fortsætte mit politiske arbejde. Ligesom jeg ved næste folketingsvalg vil bede om danskernes tillid til fortsat at stå i spidsen for vores elskede Danmark.
Og min politiske vision. Og Socialdemokratiets politiske program. Det vi drømmer om. Det vi vil. Ja, det er grundlæggende det samme, som det altid har været.
Der er nogle prioriteter, der er anderledes. Fordi verden har forandret sig. Og når verden forandrer sig, så står vi socialdemokrater selvfølgelig ikke stille.
<chunk>Derfor, kære kongres.
Tillad mig at ta’ jer med tilbage til da jeg blev formand og fik opbakning til en ny retning for Socialdemokratiet.
Vi valgte en mere klassisk vej. Flere penge til velfærd. Arne-pensionen blev opfundet. Vi indledte et opgør med Blackstone i København. Og satte os for at beskytte udsatte børn bedre.
Lønmodtager-rettighederne kom igen i centrum.
Vi begyndte at udfordre centraliseringen af vores land. Nærpolitistationer blev oprettet, uddannelser blev udflyttet. Vi beviste, at udviklingen også kan gå den anden vej.
Og vi flyttede os, når det gælder en stram udlændingepolitik.
Ikke fordi, vi ikke er humanister og ønsker at hjælpe alle mennesker. Men fordi integrationsproblemerne er blevet alt for voldsomme.
Derfor er antallet af udlændinge, der kommer hertil, ikke ligegyldigt.
Vi turde sige højt, at det er helt almindelige mennesker og ikke mindst de dårligst stillede i vores samfund, der betaler prisen for den forkerte udlændingepolitik.
Og danskerne fandt ud af, at vi ikke var taktiske. Vi mente det. Vi mener det!
Og mange gamle socialdemokrater, der i frustration havde forladt os, fordi vi virkede for virkelighedsfjerne. De kom tilbage. I kom heldigvis tilbage.
Vi begyndte at forstå dybden af klimaforandringerne. Og insisterede på at tackle dem på en måde, der skulle vise sig at blive en helt særlig grøn vej.
På den ene side dristede vi os til at sætte meget ambitiøse mål for at nedbringe CO2-udledningerne.
På den anden side insisterede vi på at gøre det socialt balanceret.
Og resultatet? Alt tyder på, at vi når de mål, vi har sat. Jeg tror på den danske strategi. En ambitiøs grøn omstilling båret af en bred folkelig opbakning.
Man kan kalde det S-klassisk. Velfærd først. En stram udlændingepolitik. Progressiv på det grønne.
Udvikling i hele Danmark. Og en mere retfærdig pension for de mest nedslidte.
Sådan startede det. Og sådan fortsætter vi.
Men politik kan ikke stå alene. For det at afgive sin stemme på et parti er også en stor tillidserklæring. Og ligegyldigt hvordan man vender og drejer det, så skal I danskere – i hjertet – føle tillid til os socialdemokrater. Både jer, der stemmer på os – og jer, der ikke gør.
Når den tillid er sat på prøve. Så skal I vide, at jeg vil knokle dag og nat for at gøre mig og gøre os fortjent til den tillid igen.
Det vil vi knokle for.
Og det har ikke en dyt at gøre med, hvilken regering vi er med i.
Det er så ulideligt let at være i opposition. At stå uden for og undslå sig ansvaret for det, der er svært.
Men sådan er vi ikke. Vi vil hellere skabe resultater for rigtige mennesker.
Men selvom jeg vil se resultater, har jeg aldrig troet på revolutioner. Jeg tror på samarbejde og brede løsninger.
Og Socialdemokratiet. Ja, vi har ikke mandater nok til bare at danne en regering selv. Vi må samarbejde med andre. Men det gør os ikke mindre socialdemokratiske.
Lige som det desværre heller ikke gør de to andre partier mindre blå eller lilla.
Og derfor. Som statsminister. Og som socialdemokrat. De her fem ting vil jeg gerne tale om i dag;
Et: Vores velfærdssamfund er nogle steder for slidt og fortjener bedre rammer.
To: Den grønne trepart er vor tids vigtigste generationskontrakt.
Tre: Den kriminalitet, der er en konsekvens af indvandring, er et af de allerstørste problemer i vores samfund.
Fire: Rusland skal aldrig få lov til at diktere grænserne i Europa.
Og endelig: Alle dem, der stadig mener, at Arne-pensionen skal afskaffes, og at folk kan blive ved med at arbejde til solen brænder ud. I kommer til at få kamp til stregen.
<chunk>Det har været nogle hårde år for vores velfærdssamfund. Først pandemien, så kom krigen og dens konsekvenser med stigende priser og inflation.
Skærmen har stjålet tid fra medarbejderne og trivslen fra mange børn og unge. Og lægger man alt det sammen. Ja, så er velfærden bare ikke god nok.
Selvfølgelig skal vi passe på med generaliseringer. For meget fungerer godt. De fleste børn har det godt i folkeskolen. Mange ældre er glade for hjemmeplejen. Mange flere overlever kræft. Ventelisterne falder.
Alt det glæder jeg mig over.
Men det kan ikke skygge for de modsatte historier. Besparelser på rengøringen hos de ældre. Aflyste timer i folkeskolen.
Vi er i gang med at vende udviklingen. Men det kommer til at tage tid. Det er afgørende. Særligt hvis vi i fremtiden ønsker os et stærkt velfærdssamfund. For os alle. Og ikke kun for de få.
Vi har gennemført et lønløft i den offentlige sektor. Især i de store kvindefag. En social- og sundhedsassistent der arbejder fuld tid og har gjort det i nogle år i en kommune. Med lønløftet og de nye overenskomster. Ja, hun kommer ifølge FOA til at stige 5600 kr. i løn. Om måneden!
Flere kan igen se sig selv anerkendt for deres arbejde.
Vi er i gang med at frisætte både i ældreplejen og i folkeskolen. Vi satser nu endelig på mere sund fornuft og skruer ned for tidligere tiders kontrol. Den rigtige styring for vores offentlige sektor er ikke længere New Public Management.
Og for et par uger siden fremlagde vi vores finanslovsforslag for næste år. Det indeholder det største løft for landets kommuner i 15 år.
Det er nødvendigt. Spørg bare vores borgmestre. Ingen er blevet socialdemokrater for at skære ned.
Faktisk det modsatte.
Et godt børneliv kræver nærværende voksne i vuggestuen.
Robuste børn skal møde en lærer, der er både fagligt dygtig, menneskekender, kærlig og samtidig en autoritet, der har lov til at bestemme i klasseværelset.
Og vores gamle. Ja, alle I vidunderlige mennesker, der har bygget vores elskede Danmark.
Vi vil have en ældrepleje med værdighed. Som igen har mere fokus på pleje og omsorg og mindre fokus på dokumentation.
Jeg er derfor glad for vores ældrereform. Og glæder mig til, at vi snart kan gå i luften med vores sundhedsreform. For vi har brug for at tænke nyt. Heldigvis lever vi længere og længere, men det betyder også, at flere får en kronisk sygdom, og at frygtelige sygdomme som demens vil ramme flere af os.
Jeg elsker at se DR-udsendelsen om Demenskoret. Og jeg er vildt imponeret over både dem, der synger, og de seje pårørende.
For mig er det velfærd. Når fællesskaber opstår, og der er tid til mennesket. Demenskoret lever, fordi der er mennesker, der vil hinanden. Det skal vi blive endnu bedre til at skabe mere af.
Og så vil jeg gerne have, at Danmark går foran i forskningen på det her område.
Der forskes i meget, når det gælder sundhed. Heldigvis. Men det er ikke mit indtryk, at det er forskning i de ældste patienter, der fylder mest.
Er det fordi, der ikke er prestige i det? Jeg ved det ikke. Men det er synd. For tænk, hvis der findes en måde at udskyde sygdommen på.
Jeg vil gerne stille jer et spørgsmål:
Hvor mange af jer her i salen kender en, der lider af demens? En i familien. En ven. En bekendt?
Der kan I se. Det er en folkesygdom. Lad os kaste os over den opgave.
En bedre indsats for mennesker med kroniske sygdomme.
Det er en af grundene til, at vi gerne vil skabe mere nærhed i sundhedsvæsenet.
I mange år har vi prioriteret sygehusene. Nyt udstyr. Der er indført patientrettigheder. Alt det har været godt. Og det betyder blandt andet, at flere overlever kræft.
Men der er stadig alt for stor ulighed i sundhed.
Der er forskel på, hvor lang tid vi lever. Hvor gode liv vi har.
Derfor handler regeringens sundhedsreform om at skabe større lighed og mere nærhed.
Lægerne skal derud, hvor patienterne er mest syge.
Der skal gøres en langt større indsats for jer, der har en kronisk sygdom.
Kort sagt: Lægerne og pengene skal fordeles på en mere retfærdig måde.
Sådan skal det være!
<chunk>En anden opgave. Er at få livet tilbage i vores fjorde.
Jeg kan sige det helt kort: Den grønne trepart er genial. Og den kommer til at forandre Danmarkskortet.
At blæsten går frisk over Limfjordens vande, det ved vi alle herfra Aalborg og omegn.
Det er også indledningen til Erik Bertelsens sang med samme titel.
Den fortsætter: ” Jager dem mellem de favnende strande, fylder med toner hver en bugt.”
Det er en sang, der minder os om, at vi er et privilegeret lille land. Hvor der intet sted er længere end 50 kilometer til havet. Hvor adgangen til fjorde, den ene smukke å efter den anden, kyster og strand er lige for os alle.
Men de toner, der i overført betydning har fyldt hver en bugt de seneste mange år, har været i mol. Alt for meget kvælstof fra landbruget har ført til iltsvind. Og når ilten forsvinder – ja, så forsvinder selve livet.
Der er kun en ting, der ærgrer mig med den grønne trepart. Og det er, at vi ikke har gjort det her for mange, mange år siden.
Vi har manglet samtalen om, hvordan vi grundlæggende bruger de knap 43.000 km2 som Danmark dækker. Hvor meget skal være opdyrket? Og til hvad? Hvor meget plads skal mennesker have? Hvor meget plads skal naturen have?
Men en dag i slutningen af juni, der ændrede det sig. På en smuk sommerdag skabte vi den stærkeste generationskontrakt, jeg har set i mit liv.
For det første – og vigtigst – fordi, at den tegner et helt nyt grønt Danmarkskort. Mere skov. Flere vådområder. Udtag af landbrugsjord. Mere beskyttet natur. Naturlige balancer genoprettes.
For det andet – fordi vi indfører verdens første CO2-afgift i landbruget. Sikrer en bæredygtig og konkurrencedygtig fødevareproduktion. Så vi bliver ved med at producere mad til os selv. Holder fast i arbejdspladser. Og giver mulighed for, at den moderne landmand både kan tjene penge og passe på naturen.
For det tredje – fordi, at vi ikke gjorde det ved at holde nogen udenfor. Tværtimod.
Det lykkedes at få fuldstændigt forskellige interesser til at sætte sig sammen.
Landbrug. Naturfredningsforening. Regering. Fagforeninger. Kommunerne. Erhvervsorganisationer.
Nogle vil måske sige, at også det er en mærkelig blanding af mennesker.
Organisationer og interesser der i årtier har stået på hver sin side i debatten. Blev forenet i ønsket om at skabe et historisk resultat for Danmark.
Der er næsten ingen grænser for, hvor meget hele den mission ellers var blevet latterliggjort. Det var udtryk for en regering, der var kørt fast. Det ville aldrig kunne lade sig gøre. Alt det blev sagt.
Men det blev modbevist.
Jeg har siddet i Folketinget i mere end tyve år. Været minister i ni. Statsminister i mere end fem. Og jeg kan uden nogen form for vaklen sige til jer: Vi havde aldrig fået så god en aftale, hvis ikke det var for en bred regering.
Vi har ikke det samme udgangspunkt. Slet ikke. Det ved alle. Men vi stoler på hinanden. Og når man gør det, har man modet til at vove lidt. Til at afsøge løsninger der ellers ville være umulige.
Det er sådan her, vi tager de næste skridt ind i fremtiden. Så de toner, der fylder hver en bugt i Danmark – at de ændres fra mol til dur.
Tak til alle jer, der fik det til at ske.
I særdeleshed tak til Venstres Stephanie Lose.
Og så må man i øvrigt aldrig undervurdere, hvad der sker, når en tidligere landpost fra Vorbasse sætter sig for enden af et mødebord.
Kære Henrik.
Du Dam’ede den!
<chunk>Regeringen er også i gang med at forberede en strafreform.
Og det hænger desværre tæt sammen med udlændingepolitik.
Især den personfarlige kriminalitet. Volden.
Danmark skal være et trygt land at leve i. I lys og i mørke. Hvor vi alle sammen kan bevæge os frit. Hvor vi bor. Og lever.
Når vi er bange, så er vi mennesker ufrie.
Sammenlignet med mange andre lande er Danmark stadig et trygt land. Men det er mange steder ikke så trygt, som dengang jeg var barn.
Vi ser i de her år en forråelse af kriminaliteten. Hvor få tryk i en app kan bestille en alt for ung dreng i Sverige til at tage turen over Øresund med mord i øjnene. Organiseret kriminalitet med menneskefjendske bagmænd.
Kombinerer vi den brutalitet i bandemiljøet med nye stoffers fremmarch, står vi som samfund i almindelighed – og som forældre og venner i særdeleshed – overfor en alvorlig udfordring.
Hvor den 13-årige bliver tilbudt stoffer på vej hjem fra fodbold. Og da han afviser mødes af ordene: ”Jeg har også noget til nybegyndere.”
Hvor voldsparatheden er til stede med det samme.
Og hvor familier undertrykker piger og kvinder i såkaldt æresrelateret kriminalitet.
Skulle vi i øvrigt ikke afskaffe det udtryk? For det har intet med ære at gøre.
Det handler først og sidst om små usikre mænd, der hænger fast i en fjern fortid.
Når mænd slår på kvinder er det så æres-løst som det kan være. Ingen familie skal bestemme over piger og kvinder i Danmark
Lad os kalde det, det der er: Vold mod kvinder er vold.
Vi ser mere asocial opførsel. Hverdagsterroren i bussen, S-toget eller i indkøbscentret. Som ikke nødvendigvis fører til overfald. Men som fører til utryghed. Til en knude i maven.
Ja, når man lægger alt det sammen, så er en del af svaret en fortsat stram udlændingepolitik.
Og en hård retspolitik.
Regeringen har allerede taget en række nye greb i brug i den nuværende alvorlige situation.
Det bliver ikke os, der siger nej, hvis dansk politi har brug for flere redskaber.
Vi skal gøre alt, hvad vi kan herhjemme.
Men der er også en anden diskussion, der ligger udenfor vores grænser. Der handler om, hvem vi som land tvinges til at beholde indenfor vores grænser.
Lige nu er der eksempler på, at vi som samfund ikke kan udvise mennesker, der har begået endog meget farlig kriminalitet her i Danmark.
Den persons menneskerettigheder står i vejen. Men hvad med dem, der måtte være ofre for den persons handlinger? Hvad med deres rettigheder? Fællesskabets rettigheder?
Det her er ikke en diskussion om menneskerettigheder eller ej. Det er et spørgsmål om, hvis rettigheder har forrang.
Det er vel ikke urimeligt at mene. At retten til at være i nærheden af sin familie først og fremmest gælder alle jer, der spiller efter reglerne og opfører sig ordentligt.
Jeg ved godt, at det er et svært emne.
Ligesom det var tilfældet i udlændingepolitikken i mange år. Var der ting, man ikke måtte mene, ikke måtte sige.
Men stilhed fik ikke problemerne til at gå væk.
Derfor er det godt, at vi nu er et parti, hvor der tænkes tanker og skrives bøger.
For vi har brug for den diskussion.
Uden at det betyder, at det er noget, vi hverken kan, skal eller vil ændre i Danmark alene.
Som statsminister kommer jeg aldrig til at melde Danmark ud af internationale konventioner.
For deres udfordringer til trods, så har vi som et lille land kun en interesse; Og det er en regelbaseret, international verdensorden.
Men det betyder jo ikke, at konventionerne omvendt skal blive ved med at være støbt i beton.
Derfor er det også en diskussion, som jeg har med mine kolleger i Europa. Og det er en diskussion, vi kommer til at bruge mere tid på fremover.
I regeringen er vi enige om at udpege en ambassadør, der kun skal arbejde med de internationale konventioner. Det arbejde tager vi fat på nu. Men jeg forventer også, at flere lande vil følge. Vores opgave vil altid være at passe på vores egne befolkninger, når andre vil os ondt.
<chunk>Og apropos en regelbaseret, international verdensorden.
Så skal Rusland aldrig få lov til at diktere grænserne i Europa.
I mere end to år har vi haft krig på vores kontinent. Rædslerne, der er krigens trofaste følgesvend, er tilbage. De menneskelige lidelser er ubærlige. Det samme er det ideologiske bagtæppe for Ruslands invasion af Ukraine.
For krigen handler om meget mere end Ukraine.
Den handler om Ruslands drømme om et nyt imperium. Om hvilken verdensorden, der skal være dominerende.
Om Europa igen vil acceptere, at det er den aggressive part i en konflikt, der bestemmer landegrænser.
Eller om vi i Europa siger: Nej, ikke denne gang. Nej til, at vi stiltiende ser på, mens et land terroriseres i håbet om, at modstandskraften til sidst vil være udtømt.
Kære venner, jeg er stolt af vores parti. Vores land.
Vi har fra starten stået lige der, hvor vi skal stå for Ukraine. Ikke fordi, at historisk nære relationer mellem vores lande byder os det. Men fordi, at vi i Danmark ved, hvad der er rigtigt. Og hvad der er forkert.
Alt for længe har det handlet om, at Ukraine ikke må tabe krigen.
Men kære venner: Ukraine skal vinde krigen.
Det betyder for mig tre ting:
For det første, at Danmark fortsætter vores massive støtte. At vi bliver ved med at være foran på kurven.
Bidrager med alt, hvad vi kan.
For det andet, at den fredsdividende vi trak fra i mange år, nu er afløst af et nyt girokort.
Militær oprustning er dyr. Den er rigtig dyr.
Men hvis vi gerne vil være en fri og uafhængig nation. Så skal vi være i stand til at forsvare os selv.
Og for det tredje betyder det, at vi med Ukraine ikke skal spørge, hvad der er muligt. Vi skal spørge, hvad der er brug for. Og så er det vores pligt at sikre, at det der er brug for, bliver muligt.
Fra dansk side er vi klare i budskabet til vores venner i Ukraine. De eneste restriktioner, der er på de danske militære donationer er folkeretten, herunder den humanitære folkeret.
Og jeg opfordrer alle øvrige hovedstæder, der støtter Ukraine til at følge det eksempel. Ukraine kan ikke vinde krigen med den ene arm på ryggen.
<chunk>Kære venner,
Det siges, at i dansk politik er det en god ide at have en kort hukommelse og en udpræget humoristisk sans.
Det tror jeg er rigtigt. I hvert fald når vi snakker om en retfærdig og værdig tilbagetrækning fra arbejdsmarkedet.
Da jeg på vegne af Socialdemokratiet tog hul på pensionsdebatten, var kritikken næsten som et ekko af fortiden.
Der var ingen grænser for, hvor forfærdeligt det var at pege på, at den generelle pensionsalder ikke kan blive ved med at stige så hurtigt for evigt.
Økonomer, erhvervsorganisationer, de Radikale og flere andre slog syv kors for sig.
Det blev sagt – og jeg citerer: ”Mette Frederiksens fortælling er ikke sand. Hun opfinder problemer ud af en blå luft for at gøre sig attraktiv for bestemte vælgergrupper”, citat slut.
I Socialdemokratiet opfinder vi ikke problemer ud af den blå luft. Der er så rigelige i forvejen.
Og varm luft er der også lidt rigeligt af.
Derfor en besked til Pia Olsen Dyhr og SF.
I har indgået et samarbejde med Liberal Alliance om pension. Da jeg så det, troede jeg, det var en joke.
I påstod i ramme alvor, at I begge vil sikre tryghed om danskernes pensionsalder.
Men Alex Vanopslagh vil afskaffe efterlønnen og Arne-pensionen. Hvad i alverden SF laver i det selskab, det ved jeg ikke.
Så kære Pia.
I har før lavet god politik med os.
Kom hjem.
Socialdemokratiet ønsker en mere retfærdig tilbagetrækning.
Jeg under den veluddannede gode senior-år.
Men alle danskere har ret til gode år efter, at de har gjort deres på arbejdsmarkedet. Til familien. Til hobbyen. Til alt det, som hvert enkelt menneske finder glæde i.
Og når vi mener det, så ved vi også, at vi ikke kan behandle alle ens.
Det giver god mening, at vi også arbejder mere, når vi lever længere. Men målet kan jo ikke være, at alle skal arbejde frem til, at de er fuldstændigt slidt ned.
Og derfor. Til dem, der ønsker at afskaffe Arne-pensionen, og som ikke mener, at der er et problem:
I kommer til at få kamp til stregen.
<chunk>Mange ideer er kommet frem de seneste uger. Venstre har foreslået en arbejdslivskommission. Vi er mest optaget af en anden mekanisme i indekseringen.
Vi var en række partier, der lavede en god aftale dengang for snart 20 år siden. Det tror jeg godt, vi kan igen.
Men det er trods alt danskernes pensionsalder, vi taler om.
Det er ikke noget, man bare lige ændrer over natten.
Og derfor kan det såmænd være meget klogt, at vi får nogle eksperter til at se nærmere på, hvordan det kan skrues sammen.
Indtil de er klar med deres overvejelser. Og det må gerne være inden et valg.
Så står Socialdemokratiet selvfølgelig vagt om de aftaler, vi har indgået. Det betyder også, at vi stemmer for, når vi til næste år skal hæve pensionsalderen.
Jeg håber, at de partier, der nu byder sig til, vil gøre det samme.
Så man ikke kun tager ansvar for en mere retfærdig pension. Men også tager ansvar for dansk økonomi.
De ting må følges ad.
Hvornår vi så kan forhandle en ny ordning. Det må vi se.
Men lad det være mit løfte i dag.
At vi rejser os ikke fra nogen forhandling, før vi er sikre på, at resultatet er til fordel for danske lønmodtagere.
<chunk>Vi er nu halvvejs i denne valgperiode.
Der er lang tid til næste valg.
Det tror jeg på mange måder er godt.
Ikke kun for os, når vi ser på målingerne.
Men faktisk også for oppositionen.
For det giver dem tid til at finde ud af, om der blandt de 83 folketingsmedlemmer i partierne udenfor regeringen kan findes en – bare én – der vil stille sig frem foran jer danskere og bede om jeres tillid til at løfte det ultimative ansvar for vores land.
Kritikken af regeringen er de enige om. Her råbes der højt.
Men når det gælder ansvaret, så skal ingen rigtigt nyde noget. Så bliver der hvisket.
At finde en blå oppositionspolitiker der tager ordet statsministerkandidat i sin mund.
Det er sværere end at finde en person i Harry Potter, der tør sige ordet Voldemort.
Men at være statsminister for Danmark.
Det bør altså ikke være en opgave, man tiltusker sig i ly af mørket efter stemmerne er talt op. Det bør være noget, man rækker ud efter og står på mål for foran danskerne.
Så I kan træffe jeres valg om, hvem I mener, der er den bedste til at lede vores land.
<chunk>Og mens vi venter på en blå statsministerkandidat – og her vil jeg ikke opfordre nogen til at holde vejret imens…
Ja, så bliver vi ved med at tage ansvaret på os.
Vi er stolte af vores historie og de mange resultater. Men vi ved også, at det ikke er nok for at vinde danskernes tillid.
Vi vil bruge de gode tider til at få flere med i vores fællesskab. Især I 43.000 unge, der lige nu hverken er i gang med skole eller arbejde.
Vi vil altid holde mere med offeret end gerningsmanden.
Vi vil sørge for, at Danmark er trygt i en uforudsigelig verden. Og en allieret de andre kan regne med.
Vi tager fremtiden seriøst. Uden at efterlade nogen i fortiden.
Vi vil fastholde, at økonomisk ansvarlighed er fundamental for social retfærdighed.
Vi tager hånd om de, for hvem det ikke er en trøst, at der er en ny dag i morgen.
Og vil gøre hverdagen lidt lettere for danskerne, som I er flest.
Det er sådan, at danskerne har kendt Socialdemokratiet. S-klassisk. Det er sådan, at danskerne skal kende Socialdemokratiet.
Det er grundlæggende derfor, at jeg er socialdemokrat.
Tak for ordet.







Tale






Dear colleagues.
To give everyone the opportunity to live good lives. In freedom and in dignity.
That is our most noble task.
A task that can only be achieved if we truly commit ourselves to work together.
Right now, we see brutal and tragic wars around the world. In Africa. In Middle East and in Europe.
And as world community we are faced with human disasters. Poverty. Hunger. Climate Change
If we do nothing it will only get worse.
The decisions we make today will define the future for generations to come.
<chunk>This is why the ‘Pact for the Future’ is such an important step forward for the United Nations.
Thank you, Namibia and Germany for your lead for the Pact.
And for the commitment of Secretary General Guterres.
It has not always been easy.
But it has been a great example of successful collaboration.
Negotiations have focused on concrete and action-oriented results.
With the necessary willingness to find workable compromises.
It is truly significant that we have been able to adopt the Pact by consensus.
<chunk>We need a global system that is far more equal. That promotes solidarity. And fair representation.
For a future with more equality.
Where we ensure fair representation – especially of the African countries.
We have discussed it for decades. Now is the time to make it happen.
We must also face a truth that can be a bit difficult for all of us.
That our current international financial system is outdated.
Right now, it cannot respond to the challenges we face.
Old patterns and power structures stand in the way of the necessary progress.
We have to reform it.
To make it fair. To make it just. And more responsive.
So, we will be able – together – to mobilize finance at the scale we need to. When we need to.
And invest in sustainable development. Education for all kids. Health for all human beings.
And not least climate solutions.
Denmark already gives a good contribution to the
International Development Association.
And I am proud today to announce, that we intend to increase it with 40 percent.
<chunk>Next year, Denmark will join the UN Security Council.
We know that is it a huge responsibility.
We will do our very best to ensure implementation of the Pact.
And we look forward to work with the other members.
To promote – hopefully – a constructive cooperation.
And push for a more accountable, effective and representative Security Council.
<chunk>Dear colleagues,
I think we stand at a cross road.
It is what we do now that really matters now.
We need to set a better course for our world. To make it more fair and to make it more just.
So all people – all over the world - have the opportunity to live good lives.
In freedom and in dignity.
Thank you.







Tale






Velkommen til pressemøde.
Jeg håber, I alle sammen har haft en god jul, selvom den for mange mennesker har været anderledes end det, vi er vant til.
Vi har nu levet med coronaen i rigtig lang tid med restriktioner, afstand til hinanden – mennesker, som er blevet smittet, syge lever med senfølger og har mistet livet.
For to dage siden, den 27. december, blev de første danskere vaccineret. Det var en mærkedag. Den mest håbefulde dag overhovedet i år 2020.
Samtidig, så var den desværre ikke et vendepunkt endnu.
For lad mig her indledningsvis sige det meget klart. Situationen i forhold til smittetal, indlæggelser og dødsfald er nu mere alvorlig, end den var i foråret.
Det er stadigt for tidligt at konkludere på, hvad julen har betydet for smitten. Vi så et fald i smittetallene umiddelbart før jul, men tallene er igen nu gået den forkerte vej. Og det såkaldte kontakttal er igen steget til 1,2.
Det scenarie, den røde kurve, som mange kan huske – altså, den vi frygtede i foråret, den kan blive til virkelighed i den kommende tid, i de kommende uger og måneder, hvis ikke vi slår smitten effektivt ned nu. Med andre ord – vi skal have vendt udviklingen igen. Og uanset hvilke restriktioner og uanset hvilke nedlukninger, vi indfører, så står og falder alt det her med, hvordan vi hver især påtager os opgaven. Ved at følge anbefalingerne og ved at se så få mennesker som muligt, så vil hver enkelt af os bidrage til kampen mod coronaen og dermed til at redde liv.
Der er nu 900 patienter indlagt med corona. Meldingen fra flere sygehuse og regioner er, at situationen er meget alvorlig. Mange operationer aflyses. Kapaciteten er under pres. Og personalet løber mere end stærkt.
Derfor forlænger vi nu de skærpede restriktioner, den reelle nedlukning af Danmark fra 3. januar til og med den 17. januar.
Det betyder, at offentligt ansatte, der ikke er i kritiske funktioner, bør arbejde hjemmefra, ligesom vi kraftigt opfordrer også de private arbejdsgivere til hjemmearbejde, hvor det er muligt.
At elever og studerende i grundskolen, på ungdomsuddannelser, videregående uddannelser og voksenuddannelser skal undervises hjemmefra. Det gælder altså også de små elever fra 0.-4. klasse.
At storcentre og den øvrige detailhandel er lukket. Det samme gælder for restauranter og caféer, frisører, massører og alle de liberale serviceerhverv, som lige nu allerede er lukket ned.
Dagligvarebutikker vil stadigvæk holde åbent, og restauranter kan også stadigvæk sælge take away.
Idræts- og kulturfaciliteter, det fritidsliv, som mange børn og voksne holder af, og kulturliv, det holder desværre også fortsat lukket.
Daginstitutionerne, altså pasningen af de mindste børn vil stadigvæk være åben. Og derfor vil jeg også gerne i aften direkte henvende mig til jer, der arbejder her – pædagogmedhjælpere, pædagogiske assistenter, dagplejere og pædagoger. Jeg og vi er imponerede over, hvordan I, trods de bekymringer, der er, lykkedes med at tage imod børnene med et smil, gåpåmod og omsorg. I har lært en hel generation at vaske hænder grundigere, end det nogensinde er sket før. Og I har vist os andre noget, der er endnu større – nemlig, hvor værdifulde I er for hele samfundet.
Det er samtidig sundhedsmyndighedernes vurdering, at det er forsvarligt at lade daginstitutionerne være åbne. Og derfor beder vi nu jer – hele det pædagogiske personale – om at tage endnu en tørn. Det gælder i det hele taget for mange både offentligt og private ansatte, som er i en kritisk arbejdsfunktion og derfor bliver nødt til fortsat fysisk at møde ind på arbejde. Vi har brug for jer – hver eneste af jer.
Der er på mange måder tale om en reel nedlukning af Danmark, nu også et par uger ind i januar. Det er en nedlukning, der især gælder det sociale liv. Men det er ikke det samme, som at vi sætter Danmark i stå.
Rigtig mange mennesker kommer til at arbejde hjemmefra igen, og I bidrager til at holde virksomheden, organisationen eller det offentlige kørende.
Vi kan stadigvæk købe dagligvarer.
Børn og unge skal undervises digitalt. Og produktionen, i hele den private sektor, den fortsætter.
I det hele taget vil vi gerne i dag opfordre til, at virksomhederne – at I fastholder aktivitetsniveauet og tilrettelægger arbejdet herefter med blandt andet hjemmearbejde, hvis I kan, eller de øvrige tiltag som allerede er afprøvet og fungerer godt mange steder.
Med den her balance, der forsøger vi igen at få banket smitten ned samtidig med, at vi selvfølgelig skal holde gang i samfundsøkonomien.
Samtidig med den alvorlige situation, vi står i, så får de første danskere nu den vaccine, som mange af os har gået og ventet på. Det er et lyspunkt, og det er en ufattelig bedrift. Flere tusinde danskere er allerede blevet vaccineret – og det tal, det vil stige støt i den kommende tid.
Men selvom, at vi nu er gået i gang med vaccinationen, så hjælper det ikke på situationen her og nu.
Det, der lige nu afgør, om sundhedsvæsenet og vores ældre og om vores sårbare kommer igennem de næste par måneder, det eneste, der hjælper der, det er at få brudt smittekæderne – nøjagtig, som det har været hele vejen igennem. 
Altså, at vi bliver ved med at holde afstand til hinanden. At vi bliver hjemme så meget, som det overhovedet kan lade sig gøre. Og at vi får skruet endnu mere ned for de sociale aktiviteter.
Om vi hver især har den ansvarlighed og tålmodighed og den vilje, der skal til for at passe på hinanden, de ofre vi bringer i vores sociale liv nu ved at se så få mennesker som overhovedet muligt, det er helt afgørende for, om vi får brudt smittekæderne og dermed redder menneskeliv. 
Vi har før vist, at vi kan. Derfor ved vi også, at det kan lade sig gøre.
Jeg vil også gerne her sige, at regeringen selvfølgelig ikke holder fast i den her nedlukning længere tid, end hvad nødvendigt er. Så snart der bliver mulighed for, og så snart det er forsvarligt, at hæve nogle af restriktionerne, måske lokalt eller regionalt eller i nogen af samfundssektorerne, så vil vi gøre det. Og derfor vil vi også bede den gruppe af sundheds- og økonomieksperter, som er samlet omkring varslingssystemet, om at komme med en vurdering af i hvilken rækkefølge, en genåbning af samfundet er klogest.
Lige nu er vejen dertil desværre lang. Og lige nu er det bedste, vi overhovedet kan gøre – både for samfundsøkonomien og for de sårbare og for de mest udsatte, det er at få slået smitten ned.
Og til sidst, inden jeg giver ordet videre, et par ord omkring nytårsaften.
Med den situation, vi er i nu, med en reel nedlukning af Danmark i også de kommende uger. Med de kæmpe omkostninger, det kommer til at have, ikke mindst på samfundsøkonomien, så er det i vores øjne ikke rimeligt, hvis en nytårsfejring betyder, at der spredes endnu mere smitte.
Derfor anbefaler sundhedsmyndighederne, at vi selvfølgelig begrænser nytårsaften i år. Aflyser aftaler, der måske allerede er indgået, og kun ser dem fra vores egen husstand og eventuelt nogle få fra den allernærmeste omgangskreds.
Det håber jeg, at alle, på tværs af generationer og landsdele, vil lytte til.
Vi skal ikke for én festlig aften sætte det andet arbejde over styr.
Vi ved godt, at coronaen, den rammer hårdt – i familierne, virksomhederne, i kulturlivet, for lønmodtagerne – ja, i hele det danske samfund. Men vi skal igennem det her, og det gør vi på vanligvis ved at stå sammen. Lyset og håbet er tændt med vaccinen, men vi har stadigvæk nogle barske måneder foran os.
Vi ved nu, at i det her land, der er vi skabt af en særlig støbning. Og det har vi behov for igen at vise i den kommende tid.
Med de ord som indledning vil jeg nu give ordet videre, i første omgang til sundhedsministeren.







Tale






I aften markerer vi 100-året for Genforeningen. Sønderjylland kom hjem. 
Fejringen sker på en noget anden måde, end den var planlagt.
Det, vi skulle samles om, må vi den her gang markere på afstand. Vi finder ud af det – men vi savner nærheden. 
I stedet for at synge sammen her på skanse fire, må vi i stedet synge med vore nærmeste. 
Sådan er vi kommet igennem mange svære tider. Som mennesker. Som folk. Som land. 
I årene fra tabet af Sønderjylland i 1864 og frem til genforeningen i 1920 var det sangen og sproget, der bandt mange danske sønderjyder sammen her i landsdelen. 
Man måtte være dansk på trods. Kæmpe for sin ret. ”Det haver så nyligen regnet”. 
I første verdenskrig måtte tusinder af dansksindede kæmpe i skyttegravene for et land, som de ikke følte var deres. Med genforeningen blev spørgsmålet sat på spidsen. Er du dansk? Er du tysk?
Svaret skulle gives i stemmeboksen. Det var og er en enestående måde at fastsætte en grænse på. Og det er grunden til, at grænsen stadig ligger fast.
Ikke alles ønske blev opfyldt. Mindretal på begge sider opstod. 
Med tiden voksede forståelsen for hinanden. På begge sider af grænsen. 
Tilliden voksede, og venskabet fik vinger. Derfor fejrer vi ikke kun Genforeningen. Vi fejrer også det dansk-tyske kultur-venskabsår.
I dag ligger danske og tyske skoler, biblioteker og børnehaver dør om dør, side ved side. 
Mindretallenes børn og unge vokser op ofte med begge sprog. I har nok en stærkere bevidsthed om kultur, historie og identitet end mange andre. Mange af jer lever også jeres liv på begge sider af grænsen.
I tænker måske ikke over det i hverdagen. Men det gør jer til en inspiration og et forbillede for os andre. 
I en tid, hvor splittelsen ulmer omkring os i hele verden, har vi brug for den ånd, som lever i grænselandet. At man kan være den, man er. Bære sine rødder, traditioner, sit sprog – med stolthed. Og samtidig rumme hinanden.
Når alt kommer til alt, bindes bånd mellem mennesker – af mennesker. I det små. I det daglige. Den usagte tillid – at vi passer på hinanden.
Ved fejringen af Genforeningen for 100 år siden – som blev holdt lige her på Dybbøl Banke i 1920 – gav den daværende danske statsminister Niels Neergaard et løfte. Det mindretal, som blev i Tyskland, skulle ikke blive glemt.
Det løfte vil vi gerne forny i dag: I er ikke blevet glemt, og I skal ikke blive glemt.
Men i dag vil jeg også give et nyt løfte. Til alle jer, som bor på vores side, og som føler sig tyske: 
Auch ihr gehört zu Dänemark. Der er plads til alle stemmer.
I dag fejrer vi ikke alene 100-året for Genforeningen. Vi kan i dag også glæde os over genåbningen af den grænse, som det hele handler om. Man skulle næsten tro, at det var planlagt. Men sådan er det trods alt ikke. 
Coronaen var en ubuden gæst. Nu er den heldigvis kommet under kontrol.
Den delvise lukning af vores samfund har påvirket alle steder i Danmark og alle mennesker. Men jeg ved, at den har ramt grænselandet særligt hårdt. Fordi jeres hverdag og samarbejde er blevet så rodfæstet. 
Fra i dag kan turister igen komme til Danmark. Og vi ønsker jer velkommen. Og I, der bor her, kan igen rejse frem og tilbage eller bare tage hen over grænsen igen. Hverdagen vender så småt tilbage.
Tænk, hvor langt vi er kommet, når spørgsmålet om grænsen ikke længere handler om, hvor vi skal skilles – men hvordan, vi samles.
Det giver tro på fremtiden på en historisk dag. 







Tale






Deres Majestæter.
Kære udsendte.
Kære pårørende.
I år holder vi igen flagdag her i Danmark, mens krigen buldrer i et andet europæisk land ikke så langt her fra.
Russerne bomber stadig mere aggressivt. Ofrerene tælles i tusindtal, og ødelæggelserne og smerten ser vi hver eneste dag i vores fjernsyn.
I dag er en dag for jer. Danske soldater. Udsendte og jeres pårørende.
Men det er også en dag, vi skal bruge til at markere vores danske, stædige støtte til Ukraines frihedskamp.
En kamp 
for
 Ukraine – 
imod
 Ruslands blodige angrebskrig.
En kamp 
for
 Europa, vores fælles værdier og grænsernes beståen og ukrænkelighed – 
imod
 den bizarre russiske drøm om et nyt stort russisk imperium.
Det er en kamp for vores sikkerhed. Og for vores børns fremtid.
”Et liv uden frihed er ikke et liv” har præsident Zelenskyy sagt. Jeg er enig.
Og det tror jeg egentlig, at alle os her på pladsen er. Ellers var I, der står foran os, ikke trukket i uniform med Dannebrog på skulderen.
I kan stolt bære vores flag. Og jeg og vi, der er her for at hylde jer. Vi er taknemmelige. For jeres ofre og jeres vilje. Og vi er stolte af jer.
På grund af jeres dygtighed og på grund af den måde, I er ambassadører for vores land og for vores alliancer. EU, FN og NATO.
Danmark gør alt, hvad vi kan, for at støtte Ukraine. Tak for den brede opbakning. Som danskere. Som befolkning og herinde på Christiansborg.
Men en særlig tak til jer, der har lært piloterne at flyve vores fly. Jer, der har lært vores venner at bruge droner og kampvogne. Og jer, der har trænet soldater.
Alle os, der er involveret i det danske engagement i krigen, har set det samme.
En befolkning, der er villige til at risikere alt for friheden. Deres liv, om så det gælder.
Det er et mod og en standhaftighed lige fra præsidentkontoret til skyttegravene.
Og alle vi andre. Vi kan ikke tillade, at Putin med magt forsøger at ændre grænserne i Europa. Ikke i Ukraine. Ikke andre steder.
Verden er blevet mere urolig, og det sikkerhedspolitiske landskab er grundlæggende forandret. Det skal vi kunne svare på som land og som NATO. Og det starter og slutter med vores vilje til at sikre, at det er Ukraine, der vinder krigen.
<chunk>Den danske støtte til Ukraine fortsætter. Selvfølgelig gør den det. Og samtidig med det skal vi styrke vores eget forsvar og samfundsberedskab.
Så vi for alvor tager ansvar for egen sikkerhed. Og så vi – som danskere – gør alt det, vi skal, for at Europa og vores alliancer kan forsvare sig selv.  
Ligesom jer, der er taget til Baltikum for at forsvare NATO’s grænser. Og jer, der er taget til Balkan for at bevare freden.
Vi har set igennem vores historie, at det ikke nytter at vende det blinde øje til, når uretten hersker.
Vi vil derfor blive ved med at tage ud og gøre en forskel, hvor det gælder. Kæmpe for Danmark. Kæmpe for Europa. Kæmpe for vores frihed. Som I udsendte har gjort. Og stadig gør.
<chunk>Det seneste år har mere end 2.000 været udsendt for Danmark.
Fra Forsvaret. Politiet. Beredskabet. Og for andre myndigheder.
I Kosovo for at bevare freden mellem gamle fjender.
I Middelhavet for at passe på EU’s ydre grænser.
I Irak for at opbygge irakernes evne til at bekæmpe terror.
I Det Røde Hav for at sikre retten til fri sejlads.
I Estland og Letland for at forsvare NATO’s østlige flanke.
I Storbritannien og herhjemme for at træne ukrainske soldater og opretholde den militære støtte til et land, der nu på tredje år kæmper for deres frihed.
Og i øvrigt mange andre steder i verden, hvor der er brug for dansk hjælp.
Kære danske udsendte.
I en tid, hvor vi oplever splittelse og krig. Har I arbejdet for en fredeligere verden. For at beskytte retten til at leve trygge og frie liv.
I står på skuldrene af de mange, der tidligere har været udsendt.
Og I har vist vejen for dem, der vil følge efter jer.
Og I har demonstreret. At nok er vi et lille land. Men vi kan gøre en stor forskel.
Tak for jeres indsats.
Tak for jeres mod.
Vi er alle sammen stolte af jer.
<chunk>Man siger, at soldaten kan forlade krigen. Men at krigen aldrig forlader soldaten. Og derfor også et par ord til vores veteraner.
Jeg ved godt, at de fleste af jer kommer hjem både klogere og dygtigere. Og I har fået andre menneskers respekt på jeres vej. Ofte både fra dem I har hjulpet, og fra dem I har arbejdet sammen med.
Men for mange kæmper med en for tung bagage. På grund af det I har set. Det I har været involveret i. Og på grund af smerten.
Vi skal som land hele tiden blive bedre til at passe på jer, der passer på os.
Derfor vil vi nu igen styrke indsatsen over for vores veteraner.
Vi vil vende bevisbyrden om, så det bliver lettere for jer at få anerkendt PTSD som arbejdsskade.
Vi vil udvide støtten til de allermest udsatte veteraner. Og jer, der har brug for støtte for at vende tilbage til en god hverdag i eget hjem. I skal have det.
Vi vil også tage bedre hånd om familiernes trivsel.
For selvfølgelig skal I have den hjælp, I har brug for.
Og jeg vil love. At ligesom vi er her for jer i dag. Så vil vi også være der for jer i morgen.
Det skylder vi jer.
<chunk>I dag hylder vi alle jer, der har været udsendt for Danmark.
Men lige bag jer, der står en kæreste. En ægtefælle. En mor. En far. En bror. En ven. Et barn. Eller en lillesøster som mig selv.
Kære pårørende.
Alle jer, der har prøvet at ligge søvnløse om natten. Mens tankerne fik lov til at leve deres eget liv.
Jeg ved godt, at afstanden har været stor, og byrden endnu større.
Og I fortjener som altid vores dybeste anerkendelse og tak.
<chunk>Kære alle sammen
I dag hylder vi alle jer, der har været udsendt for Danmark. Men vi mindes også dem, der aldrig nåede hjem.
Dem, der ofrede, det dyrebareste, et menneske har.
Dem, der gav deres liv for Danmark.
Vi hylder jer. Vi mindes jer. Og vi hejser Dannebrog for jer.
Mine tanker går til de efterladte.







Tale






Jeg vil gerne begynde min tale i dag med at fortælle om en ganske særlig genstand.
Den blev skabt i årene 1915 til 1917 af en ung kvindelig snedker. Anny Berntsen.
Hun blev uddannet på Richardts Sløjdinstitut, som var en skole for de kvinder, der i starten af 1900-tallet forfulgte drømmen om at blive håndværker.
Den unge snedker forarbejdede en gammel egekævle – altså en massiv egetræsstamme – fra Møn.
Talerstolen er boltet og tappet sammen. Der er hverken brugt søm eller skruer. Og snedkeren har slebet sig til det hele med egen håndkraft.
Mennesker, der arbejder. Med deres hænder. Og med deres hoveder.
<chunk>Og det starter i skolen.
For ikke så længe siden blev jeg spurgt, hvad jeg ville være, hvis jeg ikke var statsminister.
Mit svar faldt prompte, for jeg var slet ikke i tvivl: Jeg vil gerne være skolelærer.
Tænk sig at være den person, der har som sit arbejde at få børn til at lykkes.
Den nu afdøde præst og forfatter Johannes Møllehave har sagt noget vigtigt om autoriteter. Og nu citerer jeg:
’Der skal være en autoritet. Der skal være én, der flyver maskinen […]. Vi er nødt til at uddelegere ansvaret. Og vi er nødt til at have respekt for nogen, der ved noget og kan noget. […] Uden autoriteter kan vi ikke leve’.
<chunk>Og spørgsmålet er, om vi forældre ruster vores børn godt nok til at indgå i skolens fællesskab?
Til at samarbejde? Række hånden op? Være stille? Udskyde egne behov? Ja, til at respektere læreren som en autoritet i klasseværelset?
Det er et kæmpe fremskridt, at vi forældre engagerer os mere i vores børns skolegang. Selvfølgelig.
Men er vi som forældre gode nok til at sige til vores børn: ’Det har din lærer styr på. Hun har gjort det, hun mente, der skulle gøres.’
Eller giver vi i stedet børnene for meget ret?
Siger vi: ’Det var også synd, at det og det skete. Jeg skriver lige til din lærer og får hende til at gøre noget ved det’?
Selvfølgelig skal man reagere, hvis man opdager, at noget er helt grelt. Hvis ens barn mistrives.
Men vi må ikke – i misforstået omsorg – fratage læreren rollen som den voksne, der bestemmer i klassen.
Og vi må ikke løse alle problemer for vores børn. For så får de altså et chok, når de bliver voksne og møder verden.
<chunk>Det gør indtryk på mig, når en ung lærer kan fortælle til en avis, at hun ikke har lyst til at tjekke Aula.
For som hun skriver: 
’Hvilken besked er nu tjekket ind i min indbakke? Hvad spørger forældrene nu om?’
Og vi forældre spørger læreren om meget. Kan man forstå.
Holder læreren øje med, at børnene får spist deres madpakker?
Tjekker hun børnenes skiftetøj?
Lufter hun nok ud?
Kære forældre. 
’Stol lidt mere på os. Giv os mere plads. Og tillid’
. Bønfalder den unge lærer.
Og jeg tror, vi er mange, der forstår hende.
For oveni de beskeder vi forældre sender til skolen. Ja, der skal læreren så også orientere os om, hvad klassen har lavet i den sidste uge. Hvad de skal på mandag. At skolebøger skal pakkes ind. Og husk i øvrigt at kæmme for lus.
Det er på den ene side fint, at man kan orientere sig i, hvad ens børn har lavet i skolen.
Men vi bliver da nødt til at forholde os til at den tid, der går med at dokumentere og sende referater til os forældre. Den tid kan så ikke bruges på at forberede undervisningen. Eller til at være sammen med børnene.
Og som om alt det ikke var nok kommunikation i sig selv. Så er der alle de beskeder, vi forældre sender til hinanden.
Om forældrefester. Jule-klippe-klistre-arrangementer. Hytteture. Bestyrelsesmøder. Trivselsudvalg.
Jeg har stadig til gode at møde forældre, der sådan er rigtig glade for alt, hvad Aula fører med sig.
Derfor er det også fristende bare at afskaffe Aula.
Og selvfølgelig kan og skal vi diskutere, om det er klogt, at vi for år tilbage tog initiativ til den platform.
Men diskussionen er jo bredere end det. Den handler grundlæggende om, hvordan vi undgår at skære skiver af lærerens autoritet.
Hvordan vi sikrer mere ro i klasserne. Børn, der kan tage ansvar og løse problemer selv.
Det er noget, vi alle bør forholde os til. Også helt lokalt i skolebestyrelserne.
På samme vis, som I mange steder har taget diskussionen om, hvor meget skærmen skal fylde i børn og unges liv. Hvor afhængige de er blevet af deres mobiltelefoner.
Mange steder er der nu indført skærmregler. Eller man har helt forbudt brugen af mobiltelefoner i skoletiden. Og forholdt sig kritisk til, om så stor en del af undervisningen behøver foregå bag en skærm.
Tak for det. Lad os få endnu flere skoler, hvor legen igen fylder. Hvor børnene er mere ude. Nok den billigste og klogeste måde at skabe mere trivsel.
Og lad os få endnu flere skoler, hvor der er en større respekt for, at der er nogen, der ved noget og kan noget. For læreren.
<chunk>Lige så meningsfuldt det må være som lærer at opleve, at børn lykkes.
Lige så utilstrækkelig må man føle sig, når børn mislykkes.
Og det sker desværre for tit.
Når de ældste elever kaster karameller på sidste skoledag efter 10 års skolegang. Efter mere end 2.000 klokketimers danskundervisning. Og efter mere end 1.000 klokketimers undervisning i matematik. Ja, så er det stadig hver 7. elev, der ikke har lært at læse, skrive og regne ordentligt.
Det er næsten 7.000 børn og unge hvert eneste år. Som voksed’. Og koksed’. Og står i kø på livets vej.
Og jeg ved ikke engang, om det er dét, der længere er det værste.
Eller om det er det faktum, at statistikken har været sådan i mange år.
Trods adskillige politiske initiativer. Flere dansktimer. Nye partnerskaber. Senest har vi besluttet at sænke klasseloftet i de mindste klasser.
På trods af alt det.
Og selvom vi i dag bruger flere penge per elev i den danske folkeskole.
Vi lader den lige stå et øjeblik.
Selvom vi i dag bruger flere penge end nogensinde før per elev i den danske folkeskole. 
Så er vi som samfund endnu ikke lykkedes med at vende den udvikling.
Det er dybt deprimerende.
Og det stiller os over for et valg. Enten kan vi kaste håndklædet i ringen. Give op. Lade afmagten råde.
Det ligger dårligt til mig.
Eller også kan det gøre os endnu mere insisterende på, at vi denne gang 
vil
 lykkedes. At det 
må
 være muligt.
Men med den ydmyghed, der ligger i, at ingen af os længere kan påstå, at et enkelt greb løser det hele.
Vi er nødt til at komme hele vejen rundt.
Måske lytte lidt mere til eleverne selv. Inddrage dem.
Og i stedet for at styre skolen ned i mindste detalje, så skal vi turde at give klasseværelset tilbage til den lærer, der rent faktisk er uddannet til det.
<chunk>Ét tal siger det hele.
<chunk>Så mange bindende mål fra politisk hold skal lærerne i folkeskolen forholde sig til.
Alene for undervisningen i idræt er der over 250 mål i alt.
Lad mig læse et af dem op:
’Eleven kan vurdere idrætskulturelle normer, værdier og relationer i et samfundsmæssigt perspektiv’.
Helt ærligt.
Er det fordi, der her i salen måske er en overrepræsentation af os, som blev valgt sidst, når der skulle spilles fodbold? At vi i stedet har proppet teori og alt for abstrakte begreber ind i idrætstimerne?
Selvfølgelig skal der være læring også i idræt. Men nogle gange kan det altså også bare handle om at spille høvdingebold.
Og som om det ikke var nok med 1.081 bindende mål.
Ja, så er der oveni det 3.170 såkaldte vejledende mål.
Det er altså flere end 4.000 fælles mål, som lærere og folkeskoler skal forholde sig til, navigere i og leve op til, når de underviser vores børn.
Det er alt, alt, alt for mange.
Med større frihed følger også højere forventninger og krav til jer lærere.
Siden 1970’erne har I lærere bevæget jer væk fra katederet og ud i klassen.
Godt. For afstanden mellem læreren og eleven var alt for stor.
Men den kan også blive for lille.
<chunk>Jeg vender tilbage til skolen senere i talen.
For når regeringen er så optaget af både uddannelse og af frisættelse, så hænger det meget nøje sammen med, om I børn og unge, der skal bære det her fantastiske samfund videre i fremtiden. Om I får de bedste muligheder for det.
Også fordi vi er nået til et punkt, hvor flere penge ikke længere løser alle problemer.
Jeg har selv brugt det udtryk, at den nye tids valuta i dansk politik er evnen til at føre en politik, der kan sikre den tilstrækkelige arbejdskraft.
Det er også derfor, at regeringen har foreslået et lønløft i den offentlige sektor, som vi nu forhandler med arbejdsmarkedets parter.
Og det er derfor, at vi senere på året vil foreslå skattelettelser til alle danskere i arbejde. Lønmodtagere med helt almindelige indkomster. Og særligt enlige forsørgere.
Den optagethed af om vi også i fremtiden er mennesker nok i det her land, der går på arbejde. Og om vi har de rette forudsætninger til det.
Betyder det så omvendt, at penge er ligegyldige?
Nej. Vi har som regering tænkt os at bruge markant flere penge i velfærden. Men alligevel skal vi alle sammen passe på, at den politiske debat ikke bliver for forsimplet.
Det er faktuelt korrekt, at der i den kommende 2030-plan er et historisk stort råderum. Altså flere penge.
Det er også faktuelt korrekt, at kommuner og regioner til næste år har fået flere penge, end de havde i år.
Samtidig med, at det så også er faktuelt korrekt, at man i en del kommuner og regioner gennemfører besparelser.
Besparelser, der ikke er et politiske ønske om. Hverken fra landets borgmestre eller i regeringen.
Når alt det er rigtigt. På én og samme tid.
Så skyldes det dels hensynet til inflationen.
Danmark er et af de lande i Europa, hvor inflationen er faldet mest og hurtigst. Nu er opgaven at holde den nede.
Derfor er der grænser for, hvor meget aktivitet vi kan slippe fri næste år.
Men udviklingen i inflationen er ikke den eneste årsag til, at det lokalt er svært at få budgetterne til at gå op.
Der er også en række udgifter, der bare stiger og stiger, uden at det nødvendigvis har været den politiske hensigt.
Det gælder udgifterne til administration og bureaukrati.
Udgifterne til specialundervisning i folkeskolen.
Og det gælder også det, man med et lidt systemisk ord kalder ”det specialiserede socialområde”.
Her skal vi holde tungen lige i munden. For nede bag tallene handler det om nogle af de borgere, der har mest brug for et stærkt velfærdssamfund.
Udsatte børn og unge. Voksne med handicap. Mennesker med ondt i livet.
Jeg ved godt, at I ikke altid oplever at få den hjælp og støtte, I med rette kan forvente af et velstående land.
Heller ikke selvom at kommunerne har øget deres udgifter til området med mere end 4,5 mia. kr. i de seneste fem år.
Det tyder måske på, at der ikke 
kun
 er brug for endnu flere penge. Men at vi også skal se på, om vi kan bruge pengene bedre.
Bare ét eksempel.
Botilbud er en boligform, hvor voksne med særlige behov kan få den omsorg, hjælp og støtte, de har behov for.
Udgifterne til botilbud er steget markant.
Ikke kun fordi der er et stigende behov. Men også fordi udgiften til de boligtilbud, der er, er blevet meget højere.
Hvad er svaret så fremadrettet?
Ja, det er blandt andet at bygge nogle flere botilbud.
Og det er netop, hvad regeringen har aftalt med kommunerne.
Det gælder her som på mange andre områder, at det sjældent kun er et spørgsmål om flere eller færre penge.
Hvis vi gerne vil forandre. Hvis vi gerne vil have fat om det, der virkelig betyder noget. Så skal vi et spadestik dybere. Mindst.
<chunk>For det er jo også her, at det for alvor bliver interessant. Når vi skal træffe et vanskeligt valg. Nogle gange mellem to muligheder, der enten er lige gode eller lige dårlige.
Et dilemma.
De personlige af slagsen tager Sara & Monopolet sig af på P4. Det gør de i øvrigt godt. Men hun har så også kun tre personer med sig i radioen.
Herinde er vi 179 personer til at løse vor tids politiske dilemmaer.
Hvis I synes, det nogle gange kan være bøvlet, så glæd jer over, at vi ikke kommunikerer med hinanden på Aula.
Og et af de dilemmaer, som de næste år vil træde tydeligere frem.
Det er hensynet til klima over for hensynet til natur og miljø. Hensynet til den grønne omstilling over for hensynet til naboer og muligheden for at klage.
Den diskussion kan vi lige så godt starte nu. For den er ikke nem.
I Danmark har vi i dag flere end 4.000 vindmøller på land. Men over de senere år er udbygningen næsten gået helt i stå.
For to år siden blev der sat 45 vindmøller op på land.
Sidste år var tallet nede på 33.
Og i år er der foreløbig kun opsat fire nye vindmøller.
Det er ikke kun på land, vi har den udfordring.
Hvis jeg nu skulle formulere det som en henvendelse til Sara & Monopolet. Så ville det lyde nogenlunde sådan her:
”Kære Sara og det altid fantastiske Monopol
Jeg hedder Mette og vil rigtig gerne have, at der bliver sat nogle vindmøller op hurtigt. 
Jeg synes, vi er for afhængige af gas – ikke fra Preben, men fra Putin. Og desuden har vi travlt, hvis vi skal bekæmpe klimaforandringerne.
Heldigvis er der nogen, der gerne vil sætte vindmøller op. Blandt andet på havet ud for  Stevns på Sjælland.
Men det er samtidig et område, som flagermus og trækfugle godt kan li’ at flyve rundt i.
Og dem, der gerne vil sætte vindmøllerne op. De har ikke fået talt, hvor mange flagermus, der flyver i området om foråret og om efteråret.
Derfor er projektet nu forsinket.
Hvad mener Monopolet? Har dem, der vil sætte vindmøller op, ikke gjort deres forarbejde ordentligt? Og er flagermus vigtigere end vindmøller?
Kh. Mette”
Herfra ville Sara Bro så tage over.
Og uanset hvem, der ville gæste Monopolet den dag, ville jeg være spændt på diskussionen.
Hvis Søren Pind er med, tror jeg, han ville sige, at flagermusene bare skulle flyve udenom vindmøllevingerne.
Alligevel er det ikke helt så simpelt.
For vi kommer ikke udenom at forholde os til, at den massive udbygning af den vedvarende energi, som vi alle ønsker os, at den nogle gange vil ske på bekostning af naturen netop dér.
Og hvis den grønne omstilling skal gå hurtigere.
Hvis andre hensyn må vige.
Så må vi på andre måder tage initiativer til, at naturen og miljøet også får bedre betingelser. Ligesom vi selvfølgelig skal sikre en ordentlig kompensation til de naboer, der bliver berørt.
For vi lever ikke kun i en klimakrise. Vi lever også i en natur- og biodiversitetskrise.
Tag bare vores mange fjorde. Set over vandet smukke som altid. Under overfladen blottet for liv. Vi skal have reduceret kvælstofudledningen.
Vi fortsætter vores arbejde med de kommende naturnationalparker.
Og så skal vi passe bedre på vores udrydningstruede arter.
Hvilket mange heldigvis har lyst til at gøre noget ved. Flere end 15.000 danskere deltog i den første nationale optælling af pindsvin nogensinde herhjemme.
Der blev registreret flere end 25.000 levende og døde pindsvin.
Nu kan vi følge udviklingen. Passe på pindsvinene. Som i øvrigt går i hi her fra oktober og frem til maj.
Det er lidt det omvendte af Folketinget.
Selvom der nu sjældent er plads til at gå hi i politik.
Da jeg sammen med regeringsledelsen for nylig var på busturné. Ude på noget som en anden Palle, Polle og Ruth.
Ja, der besøgte vi Odense Havn.
Her bygger de komponenterne til de vindmøller, der skal stå på havet. De er nu så enorme, at de bedst bygges på havnen og skibes ud derfra.
De er stort set umulige at transportere på land.
Blandt andet derfor vil Odense Havn gerne udvide. Men ifølge havnen kan det tage op til 10 år.
Man skulle måske tro, at det er selve byggeprocessen, der bare tager lang tid. Mon ikke vi alle kender en håndværker, der engang imellem er blevet forsinket?
Men sådan forholder det sig ikke.
Selve den fysiske udvidelse af havnen tager cirka to år.
At udarbejde de nødvendige undersøgelser, ansøge, få projektet godkendt og ikke mindst risikoen for, at der klages undervejs og at projektet derfor bliver sat på pause. Alt det kan tage op til otte år, fortæller havnen.
Helt så tålmodige er man altså ikke i resten af verden.
Og hvis ikke Danmark og Europa speeder op.
Så svigter vi ikke kun vores ansvar for at accelerere den grønne omstilling.
Så taber vi også den internationale konkurrence om, hvor fremtidens grønne virksomheder etablerer sig.
Vi har et selvbillede af, at Danmark er et af de lande i verden, der er mest ambitiøse, når det gælder klimaet.
Det er vi også. Det er rigtigt. Men vi sætter for mange snubletråde op for klimakampen.
Så vores forspring står og falder med om vi kan håndtere dilemmaerne, og om vi kan tiltrække de dygtigste. Både virksomheder og medarbejdere.
<chunk>Dermed er vi tilbage ved spørgsmålet om uddannelse.
For det at realisere den grønne omstilling hver eneste dag. Det er i virkeligheden et stort byggeprojekt.
Men også et byggeprojekt, som risikerer at gå i stå, hvis ikke flere unge får lyst til at tage en faglært uddannelse.
Er en af forklaringerne på, at så mange unge vælger gymnasiet, at man dermed holder flere muligheder åbne senere i livet?
Er en anden forklaring, at folkeskolen i dag handler for meget om abstrakt tænkning?
Metodeovervejelser. Teorier. Projektarbejde. Analyser.
Selv i fag, der burde have et klart praktisk fokus.
Som f.eks. madkundskab. Hvor tre ud af fire kompetencemål 
ikke
 handler om at kunne lave mad.
Men om at kunne begrunde valget af råvarer og fortolke måltider med forståelse for værdier, kultur og levevilkår.
Som den skoleelev, der til sin prøve i madkundskab tilberedte et perfekt velpocheret æg. Men fordi han ikke kunne forklare, hvilke kemiske reaktioner der opstår i det let kogende vand, som gør, at æggehviden lægger sig som en kugle om den smilende blomme i ægget. Ja, så måtte han gå skuffet fra sin eksamen.
For at sige det lidt direkte. Så bør det altså ikke være sådan, at man kan argumentere sig ud af, at man ikke kan koge et æg.
<chunk>Mere praktisk indhold i folkeskolens fag vil gavne rigtig mange elever.
Men selv dét vil nok ikke ændre på, at der stadig vil være en gruppe, der bliver skoletrætte.
I mange år har vi forsøgt at piske dem igennem 8. og 9. klasse. Dag efter dag har de følt sig utilstrækkelige.
Og de har fået endnu et dårligt minde om det at gå i skole og lære. For de har netop ikke lært meget andet, end at de ikke duede.
I stedet for at prøve noget nyt, så bør vi i virkeligheden gå tilbage til noget gammelt, der måske virkede bedre.
Mesterlæren.
Muligheden for, at du som skoletræt elev kan komme ud på f.eks. en virksomhed en dag om ugen. Måske to dage.
Hvor du kan arbejde med helt konkrete opgaver. Opleve, at du kan noget. Få styrket selvtilliden. Identiteten. Troen på fremtiden.
Måske giver det dig mere lyst til også at lære det, du mangler i dansk og matematik.
Og vi stopper ikke der.
Eller rettere sagt: Vi starter ikke der.
For i virkeligheden ved lærerne jo godt langt tidligere, hvilke børn der har svært ved at knække læsekoden.
Det skal ikke først være i udskolingen, at det bliver opdaget.
Derfor foreslår regeringen også, at de elever, der er mest udfordrede i dansk og matematik, at de kan få intensiv undervisning på små hold.
For det her handler ikke om, at nogle bare skal droppe bøgerne og kun bruge deres hænder. At nogle er praktiske, mens andre er kloge.
Det er forkert. Det er falskt.
Det handler om noget så banalt som, at vi lærer forskelligt.
Der er ingen, der kan klare sig i dag uden at kunne skrive, læse og regne.
Nogle af de danske unge, der for nylig deltog i Europamesterskaberne for håndværk har sagt det meget præcist.
En af dem er Jakob. Han er tømrer. Og forud for konkurrencerne sagde han: 
’Min lommeregner er min bedste ven’
<chunk>En dygtig faglært er et menneske, hvor hoved og hænder arbejder sammen.
<chunk>Og netop det at arbejde sammen.
Det skal vi også her i Folketinget.
Jeg er glad for at stå i spidsen for en regering, der konsekvent søger samarbejdet med andre partier.
Ni ud af ti aftaler er sågar indgået med partier både til venstre og højre for regeringen.
Også i hele rigsfællesskabet søger vi et tæt og respektfuldt samarbejde.
Med plads til de forskelligheder, der naturligt ligger i at være tre lande.
Diskussionerne kan være robuste.
Jeg tror, vi alle her i Folketinget skal indstille os på, at rigsfællesskabet mere og mere minder om det, vi kender fra andre politiske sammenhænge.
I en moderne virkelighed vil der være flere uenigheder i rigsfællesskabet.
Det ser jeg ikke som en modsætning til de gode resultater, vi skaber sammen.
Men det afspejler – synes jeg – at vi bevæger os væk fra det, der tidligere har været et ulige magtforhold.
Det er grundlæggende et sundhedstegn.
Der var engang, hvor der var Danmark, og så var der to andre lande i rigsfællesskabet.
Det er slut nu.
Det er ikke Danmark, der skal bestemme fremtiden for hverken Grønland eller Færøerne. Det er en beslutning, der tilhører Nuuk og Tórshavn.
Men så længe vi har et rigsfællesskab. Og det håber jeg personligt, vi har i mange år endnu. Så skal det være et ligeværdigt samarbejde mellem tre lande, tre folk, tre regeringer.
Og tre sprog.
Som nu også kan ytres fra talerstolen her.
Jeg hilser det meget velkomment, at Folketingets Præsidium har besluttet, at man fremover kan tale grønlandsk og færøsk i det, der er vores fælles parlament.
For selvfølgelig er sproget en helt central del af vores identitet.
<chunk>Det gælder også her i Danmark. Hvor dialekterne desværre stille og roligt forsvinder fra det danske sprog.
Har I lagt mærke til det, når I lytter til debatter her i salen?
Det er sjældent, man kan høre forskel på, hvor vi hver især kommer fra.
Selvom jeg ved, at der er en iblandt os, der engang imellem forsøger.
Hr. Bjarne Laustsen. Fra Himmerland.
Han bruger udtrykket ”nemligja”. Tilsyneladende som en protest mod københavnernes udtryk: ”præcis”.
For som han har sagt: ”Det er jo til at blive tosset af at høre på, som de siger ’præcis’ hele tiden. Især fordi de fleste københavnersnuder i dag kommer fra Jylland”.
Hr. Bjarne Laustsen har også indledt samråd med udtrykket ”pråligeåhørher”.
Så pråligeåhørher.
Danmark er et land, der taler med en stor røst i resten af verden.
Der bliver lyttet til os.
Og ikke kun, fordi vi godt kan tale engelsk.
Men fordi, vi altid gør, hvad vi siger.
Leading by example, siger man i udlandet. Sådan et udtryk har vi vist ikke på dansk. Vi gør det bare.
Går forrest i støtten til Ukraine.
Inspirerer andre med en ambitiøs grøn omstilling.
Insisterer på et asylsystem, der er mere humant. Og hvor vi samtidig genvinder den nødvendige kontrol med EU's ydre grænser.
Det er en rolle, der forpligter. Som ikke skal sættes over styr. Fordi nogle få misbruger ytringsfriheden til bevidst at forhåne og provokere andre lande og kulturer.
I flere århundreder har kampen for demokrati og ytringsfrihed handlet om menneskers ret til frit at tale, tænke og skrive.
Hvornår kom vi dertil, at selv forstandige intellektuelle nu forsvarer retten til at brænde andres bøger?
<chunk>Men det er også en rolle, der fordrer en vis selvindsigt.
Vi taler ikke så meget om det endnu.
Måske har vi stadig det indtryk, at Vesten er centrum for verden. Fra dengang vi sang om Afrika – ’det land, som alle børn kender’.
Nu kalder vi så lande syd for Middelhavet for ’det globale syd’. Men hvad er vi så egentlig? Det globale nord?
Det er mest på et verdenskort, at Europa er centrum for verdens gang. Kig på en globus. Eller spørg Andreas Mogensen.
Frem mod 2030 er der fem lande, som tilsammen vil stå for næsten halvdelen af den økonomiske vækst i verden. Det er Kina, Indien, Indonesien, Japan og Sydkorea.
Mens vi i EU og USA tilsammen vil stå for kun godt en femtedel.
Tyngdepunktet skifter.
Europa taber indflydelse. Økonomisk. Teknologisk. Og befolkningsmæssigt.
Det er et udfordringsbillede, der kommer til at kræve meget af os alle sammen. Og hvis ikke vi også vil tabe muligheden for at præge andre med vores værdier, så skal vi blive endnu bedre til at bygge broer til andre dele af verden.
Det burde være muligt. Vi er kendt for at bygge verdens bedste broer, når vi bygger dem, bli’r de virk’lig kæmpestore, som Humleridderne synger.
Men de broer, der er nødvendige i fremtiden.
De kræver nok mere ydmyghed. Lydhørhed.
Nysgerrighed. Og forståelse.
Det er kun sådan, at vi kan gå op imod den polarisering, der nok er det 21. århundredes største trussel mod demokratiet.
Måske har I det ligesom mig. At der er billeder fra verden, man aldrig glemmer.
Murens fald den 9. november 1989. Kan I huske, da tyskerne endelig kravler over den forbandede mur? Frihed. Optimisme.
11. september 2001. Kan I huske brandmanden dækket af støv? Tårnene, der styrter i grus? Terror. Frygt.
Og kan I huske, hvad I tænkte den 24. februar 2022 om morgenen? Krigen tilbage i Europa. Børn, der sagde farvel til deres fædre. Overfyldte europæiske banegårde, som var det i 1940’erne.
Dage, der forandrede verden.
Endnu sådan en skelsættende begivenhed har udspillet sig for øjnene af os.
6. januar 2021. Stormløbet på Kongressen i USA.
Folkevalgte, amerikanske politikere, der måtte flygte for deres liv. Flere mennesker døde.
Med ét forsvandt visheden om den fredelige overdragelse af magt mellem en præsident og den næste.
Det er gift for ethvert demokrati. Og selvom de amerikanske demokratiske institutioner holdt stand og sejrede, så glemmer jeg aldrig de billeder. Jeg troede aldrig, det skulle ske i USA. Aldrig.
Så derfor kære danskere.
Kære tilhørere, som repræsenterer Danmarks demokratiske institutioner.
Kære journalister og fotografer.
Kære embedsmænd.
Det danske kongehus og vores vidunderlige Majestæt. 
Kære kollegaer her i Folketinget.
Vi kan fælles ranke ryggen.
Da krigen ramte Europa, valgte vi i Danmark at gå forrest i hjælpen til Ukraine. Det gør vi stadig.
Tak for den brede støtte til at donere de kampfly landet længe har efterspurgt.
Og lad det være sagt meget klart: Hvis andre lande måtte begynde at vakle, så står vi danskere kun endnu mere fast. Ukraines kamp er vores kamp.
Når polarisering og splittelse er ved at rive nationer fra hinanden, så vælger vi herhjemme samarbejdet og dialogen.
Det er derfor, Danmark har sin første brede regering i årtier. Det er derfor, vi netop er kåret til verdens mest demokratiske samfund.
Når krigen skal kæmpes mellem det onde og det gode. Mellem ret og vrang. For et frit Ukraine. Så står vi danskere sammen.
Det er med den pen, man skal skrive, hvis man vil skrive verdenshistorie.
Tak!
<chunk>Vi træder i fodsporene af generationer før os.
Siden denne talerstol blev skabt af en ung kvindelig snedker for mere end hundrede år siden, har mange rigsdagsmedlemmer, folketingsmedlemmer, ministre og statsministre stået præcis her.
Argumenteret. Debatteret. Forhandlet.
Fælles for dem alle er, at de har haft drømme om dét gode samfund, Danmark kunne blive.
Hvis fortidens politikere kunne opleve det Danmark, der er lige uden for vinduerne her denne første tirsdag i oktober 2023, så ville de formentlig knibe sig i armen.
Over hvor vidunderligt et velfærdssamfund, de har været med til at skabe.
Et af verdens rigeste samfund opgjort i penge såvel som i livskvalitet og lykke. Et samfund, der giver mennesker mulighed for at realisere deres drømme.
Løfte sig gennem tilværelsen. Og som griber os, hvis vi mister fodfæstet.
Er vi så i mål?
Nej.
Vi har stadig meget, vi gerne vil. Og det bliver nok heller ikke i det nye folketingsår, at vi lykkes med at tage tempo ud af politik …
Vi skal videre på sundhed. Der skal rettes op på de problemer der er på kræftområdet. Vi skal skabe større sammenhæng mellem praktiserende læger, kommuner og sygehuse. Ikke mindst af hensyn til vores ældre. Patienterne skal i centrum.
Derfor skal langt flere af de ansatte i sundhedsvæsenet have patientkontakt. Fra skrivebord til patient kan vi kalde det. En 10-års plan for psykiatrien. Mere forebyggelse. Og så skal vi være villige til at bruge flere penge på danskernes sundhed. Og det er vi.
Vi skal videre på klima. 2025-målet skal i hus. Landbruget skal bidrage. Derfor en CO2-afgift. Og en flyafgift, så vi kan flyve grønt i Danmark.
Vi skal videre på velfærd. Frisættelse. Vi starter med folkeskolen. Derefter et omfattende udspil på ældreområdet.
Vi skal videre med skattelettelser til alle jer, der er i arbejde. Forhøje ældrechecken til jer pensionister, der har mindst. Gennemføre lønløftet i den offentlige sektor.
Vi skal videre med at styrke dansk forsvar. Fortsætte støtten til Ukraine. Forhandle en ny Europapolitisk aftale.
Vi skal have arbejdspligten på plads for borgere med et integrationsbehov. Især kvinder med ikke-vestlig baggrund skal afsted om morgenen ligesom vi andre. Så man bidrager til samfundet for den ydelse, man modtager – indtil man får et rigtigt job.
Vi skal videre med at øge trygheden i alle dele af Danmark. Derfor en ny bandepakke. Muligheden for, at politiet kan oprette skærpede strafzoner på blandt andet Christiania.
Den vigtigste frihedskamp i Danmark er kampen for, at piger med minoritetsbaggrund selv bestemmer over deres seksualitet og fremtid. Og at alle vi andre ikke skal være bange for kriminalitet på grund af bander, rockere og utilpassede drenge, der overfalder deres jævnaldrende.
Vi skal videre med en ny værdighed i socialpolitikken. Løfte de mest udsatte ud af beskæftigelsessystemet.
En ny 2030-plan.
Og vi skal videre med nogle af de svære diskussioner.
Abortgrænsen. Organdonation. Aktiv dødshjælp.
Alt det, vi skal.
Det er lige før, det er mere omfattende end beskeder på Aula.
Der bliver ikke tid til at gå i hi.
Der bliver til gengæld behov for masser af samarbejde. Masser af kompromiser.
Og masser af diskussioner.
Også her i salen.
<chunk>Jeg nævnte tidligere, at talerstolen er bygget med afsæt i en egetræskævle.
Et gammelt rygte siger, at enten snedkeren Anny Berntsen eller Venstrepolitikeren Frede Bojsen skulle have lagt en seddel ind i talerstolen.
’Her er en kævle, I kan kævle videre på’.
I dag har jeg gjort en indsats. 
Og nu vil jeg se frem til, at vi sammen kævler videre under åbningsdebatten på torsdag.
Og i det folketingsår, der ligger foran os.
DANMARK LEVE!
Hurra! Hurra! Hurra!







Tale






Det er sådan med elefanter, at en gang imellem skal man skære dem i skiver for at kunne fortære dem. Sådan sagde statsministeren, da han udskød forhandlingerne om 2025-planen. Og må jeg ikke sige til den nye regering, at jeg sådan set synes, I holder jer godt, hvis I lige har spist en elefant. Det kan man faktisk ikke se på jer. Tværtimod er det, som om der er nogle, der har fået appetit på lidt mere. Nu er I så gået i gang med at sluge kameler i stedet for. Folkeskolereformen er ikke længere en katastrofe. Nu siger man ja til Europol, og hvis der er problemer på landets plejehjem, ja, så er det ikke ældreministerens ansvar. Man har et standpunkt, indtil man får et nyt, som en vittig sjæl bemærkede.
Elefanter, kameler – det sidste års tid har vel været noget af en cirkusforestilling. Det er vel ikke for meget at sige, at statsministeren er blevet drevet rundt i manegen, og det er ikke slut endnu. For med det nye regeringsgrundlag er vi så kommet til tryllekunstnerne. Færre penge til velfærd – abracadabra – flere penge til velfærd. Og lad mig sige det lidt råt for usødet: Det er og bliver hokus pokus-politik, for der er nu for langt fra det, regeringen siger, og til virkelighedens verden. Når Rigshospitalets ledende fødselslæge siger stop, er der sparet for meget. Når pårørende kan vise tøj, der er gennemvædet af deres gamle forældres urin, så er værdigheden røget. Og når der er dele af Danmark, hvor man ikke længere kan få en praktiserende læge tæt på, hvor man bor, så er forskellene blevet for store.
Igennem den seneste tid har jeg været mange steder i vores velfærdssamfund. Jeg har været hos Nanna og hendes kollegaer på Hvidovre Hospital. Jeg har kørt ambulance sammen med Steffen og Peter i Aarhus, besøgt Helga og Svend Erik på plejecentret Rosengården i Vejle. Jeg har været i hjemmeplejen sammen med Nazle og de andre SOSU-hjælpere i Glostrup, og hvad står tilbage?
For det første: Fagligheden er høj. Medarbejderne yder en stor og en overbevisende indsats. Jeg har den allerallerstørste respekt for dem. For det andet: De løber stærkt, og nogle steder for stærkt. Tempoet er højt. Der er effektiviseret meget, og opgaverne er blevet flere. Og for det tredje har vi i dag et velfærdssamfund, der er så gennemreguleret, at man næsten ikke forstår det. Der er regler for stort set alt, også på områder, hvor det nærmest ikke giver mening. Og det er, som om vi herinde tror, at jo mere vi lovgiver, jo bedre bliver det derude.
Jo, jo, rammerne er stramme, kravene er store, og forventningerne lige så. Flere opgaver skal også i fremtiden løses uden en masse nye penge. Det skal være mennesket før systemet, aldrig det modsatte, og på det grundlag skal vi alle sammen evne at gøre det bedre i morgen end i går. Det bliver ikke nemt.
Det er derfor, vi ønsker en fingrene væk-reform af den offentlige sektor. Vi ønsker mere ledelse, men vi ønsker også mere tillid til vores offentligt ansatte. Når de social- og sundhedshjælpere, jeg besøgte ude i Glostrup, både skal registrere, når de går ind til den enkelte ældre, men også registrere, når de går ud derfra, så er det jo et krav, der bygger mere på mistillid til vores medarbejdere end på tillid til vores medarbejdere. Det skal vi ændre. Derfor lød det sådan set også godt med en innovationsminister i den nye regering, men når man så læser regeringsgrundlaget, burde ministeren snarere og med rette hedde privatiseringsminister, for det er jo det, regeringen lægger op til.
Jeg står ikke her på talerstolen og lover guld og grønne skove, men jeg lover til gengæld at passe bedre på velfærdssamfundet. Og jeg vil gerne bede regeringen om at være ærlige over for danskerne, for I ved jo godt, at en vækst på 0,3 pct. ikke er vækst. Når vi bliver flere, og når vi bliver ældre i Danmark, skal vi bruge flere penge bare for at sikre det velstands- og velfærdsniveau, vi har i dag. Og en offentlig vækst, der lige akkurat dækker, at der kommer flere ældre, er i forvejen historisk lav. Alligevel vil den nye regering gå endnu lavere: 0,6, 0,5, 0,4, 0,3 – ingen lavere? At have tre borgerlige partiledere siddende på Marienborg i mindre end en uge har kostet velfærdssamfundet 40 mia. kr. Hvorfor? For at der kan gives endnu større skattelettelser. En offentlig vækst på 0,3 pct. er ikke offentlig vækst. Det er besparelser.
Det er næsten, som om man kan høre det deroppefra: stor, større, størst. Man ser for sig, hvordan snakken er gået mellem de tre herrer, og mønstret begynder at være klart: Når statsministeren er i knibe, og det sker relativt ofte, så pumpes tallene op. Hvor meget større skal arbejdsudbuddet være? har statsministeren spurgt hr. Anders Samuelsen, er det 40.000, 50.000, 60.000, ingen højere? Og hvor meget skal velstanden så løftes? Er det 65 mia. kr., skal vi sige 75 mia. kr. eller 80 mia. kr.? Skal vi have et regeringsgrundlag på endnu flere sider, og skal vi ikke tage at få reduceret topskatten endnu mere?
Kære regering, vi er et folketing. Vi er ikke et auktionshus, hvor Danmarks fremtid er til salg for højestbydende. Vi leger altså ikke "Tænk på et tal". Det er godt, at vi har fået et regeringsgrundlag, men en regering skal også kunne regere. Indtil nu er de fleste væsentlige beslutninger blevet udskudt. Med undtagelse af få aftaler har dansk politik været fastlåst. Vi har måske mere haft en status quo-minister end en statsminister.
I Socialdemokratiet ønsker vi også et både rigere, friere og tryggere Danmark, men det skal være til gavn for os alle sammen. Statsministeren glemte fuldstændig at nævne det kontanthjælpsloft, der risikerer at sætte i hundredevis af børnefamilier på gaden.
Vi glemmer jer ikke. Vi ønsker selvfølgelig et bredt samarbejde her i Folketinget. Vi foreslår, at danske lønmodtagere skal have bedre muligheder for at dygtiggøre sig. Vi foreslår en vækstpakke, der skal skabe flere private arbejdspladser, en fingrene væk-reform, så vi kan udvikle vores velfærdssamfund, en stram udlændingepolitik, bedre integration, en ændring i dansk EU-politik med et stærkere fokus på lønmodtagerrettigheder, bekæmpelse af Panamapapirer og skattesnyd og en bedre sikring af de ydre grænser. Vi vil gerne have strengere straffe for grove forbrydelser, og vi vil gerne stå bag et ærligt gennemsyn af de reformer, der allerede er vedtaget. Sengeliggende arbejdsprøvning skal vi ikke byde vores borgere.
Jeg ved jo, regeringen elsker de store tal, men vi glemmer næsten altid det vigtigste. 70.000 er så mange faglærte, som vi kommer til at mangle, og næsten 70.000 er så mange ufaglærte, som der ikke vil være job til. 70.000 er mange mennesker, og hvad gør så de virksomheder, der kommer til at mangle medarbejdere, hvis ikke de har adgang til kvalificeret arbejdskraft? Ja, det er egentlig ret enkelt. De kommer til at afvise ordrer i Danmark. De kommer til at ansætte udlændinge, eller de flytter virksomheder ud af landet. Og det skaber utryghed.
Når vi samtidig ved, at regeringen vil skære ned på den grønne omstilling, droppe Togfonden DK og lave endnu flere arbejdsudbudsreformer, ja, så bliver det danske lønmodtagere og danske virksomheder, der kommer til at betale prisen.
Vi vil have et Danmark, der hænger sammen, og vi vil give danske lønmodtagere bedre muligheder for at kunne klare konkurrencen mod resten af verden. Regeringen vil hellere hæve pensionsalderen, men allerede nu er der mange danske lønmodtagere, der er så nedslidte, at de ikke længere kan arbejde. Siden vi havde åbningsdebat sidst – det er ikke lang tid siden – har bagageportørerne i Kastrup lufthavn båret mere end 11.000 kufferter, og det er altså kun på 2 måneder. Derfor som afslutning fra mig tre budskaber:
For det første: Lad være med at hæve pensionsalderen, og lade være med at sænke topskatten. Det er ikke retfærdigt, og det gør Danmark hverken rigere eller stærkere.
For det andet: Vi har brug for en fingrene væk-reform af den offentlige sektor. Lad os nu begynde at have fokus på resultater i stedet for processer. Lad os have tillid til vores medarbejdere og til vores samfund – et samfund, som den nye regering vil trække til højre. Men trækker man kun i én retning, trækker man skævt, og det vil vi Socialdemokrater selvfølgelig ikke være med til.
Så for det tredje: Vi er altid klar til konstruktive forhandlinger med regeringen. Blokpolitik bliver aldrig nogensinde svaret på Danmarks udfordringer. Men målet er vigtigt. Holder regeringen fast i velfærdsbesparelser og højere pensionsalder for at kunne give skattelettelser, må I klare det selv. Vil I samarbejde om konkrete løsninger, f.eks. for at sikre et fortsat dansk medlemskab af Europol, så er vi klar, ligesom vi også er klar til at forhandle større og mere grundlæggende reformer. Men formålet skal være rigtigt. Hvis vi ønsker et stærkere velfærdssamfund, hvis vi ønsker at skabe flere private arbejdspladser, og hvis vi vil sikre mere tryghed for danske lønmodtagere, er vi med.
Så vil jeg gerne have lov til at læse et forslag til vedtagelse op på vegne af Socialdemokratiet, Det Radikale Venstre og SF:
Forslag til vedtagelse:
"Folketinget konstaterer, at en vækst i det offentlige forbrug på 0,3 pct. er urealistisk i forhold til den demografiske udvikling og derfor utilstrækkelig, hvis vi skal opretholde det nuværende serviceniveau i vores daginstitutioner, folkeskoler, sygehuse, ældrepleje m.m.
Folketinget konstaterer, at Danmark har brug for en anden retning. Vi skal værne om og styrke vores unikke samfundsmodel og ikke gradvis udhule den. Vi skal udvikle vores fælles velfærd, styrke den grønne omstilling, begrænse uligheden, sikre bedre hjælp til nedslidte, skabe et mere rummeligt arbejdsmarked, skabe flere job og praktikpladser samt styrke opkvalificering og uddannelse."







Tale






Excellencies.
Ladies and gentlemen.
We have two paths in front of us. The first one leads to a future destroyed by climate change. Extreme weather events. Rising sea levels. Wildfires and heatwaves. That is where we are headed right now.
The other path leads to a green, sustainable future. Clean energy. Clean air. Green jobs. Better lives.
It is not a real choice. The green future is the only way forward. And we all need to ramp up ambitions.
Denmark will reduce greenhouse gas emissions by 70 percent in 2030.
Our experience shows that green transition can go hand in hand with sustainable growth, jobs and welfare.
Of course, all countries need a fair chance. And all countries need to take responsibility.
The richest countries have to deliver on climate finance.
Therefore, Denmark aims to mobilise at least 1 percent of the promised 100 billion dollars by 2023. And 60 percent of Denmark’s climate aid will help the most vulnerable nations adapt to climate change.
Now, I will speak on behalf of the Faroe Islands and Greenland.
As a self-governing country in the Kingdom of Denmark, the Faroe Islands have their own climate policy.
The Government is now preparing their climate contribution according to the Paris Agreement. This includes ambitious carbon reduction goals set by the national parliament early next year.
The green transition of the Faroe Islands includes a conversion to 100 percent renewable electric production by 2030.
Greenland is a self-governing Arctic country of the Kingdom of Denmark.
In Greenland, as you all know, dramatic climate changes are already visible. This affects the livelihood and biodiversity in Greenland.
Greenland has taken an important step to halt all new oil and gas exploration licenses. In a few years, 90 percent of electricity produced in Greenland will be sustainable.
The Prime Minister of Greenland has informed me, on the Government’s decision to enter the Paris Agreement.  
Ladies and gentlemen. Now is the time to choose our future.
A brighter, greener future for the generations to come. Thank you.







Tale






Kære venner.
Hvor er det dejligt, at vi for første gang i tre år igen kan mødes rigtigt til en 1. maj. Samles. Forenes om de værdier, vi tror på. Værdier, vi aldrig må opgive. Frihed, lighed og solidaritet.
Knap nåede vi at træde ud af coronaens lange skygge, før vi igen trådte ind i en ny.
Krigen er tilbage i Europa. Putin har invaderet et fredeligt og demokratisk land. Verden er for evigt forandret.
Der kæmpes nu på tredje måned. Det ukrainske folk bliver angrebet. Uprovokeret. Brutalt. Og voldeligt.
Men Putin har forregnet sig. Han har undervurderet, hvor svært det er at tage friheden fra et folk, der har oplevet at have den. Han har undervurderet deres modstandskraft. Og deres gennemslagskraft.
Og han har undervurderet os. Danmark. Vores allierede. Vesten.
Han troede, han kunne splitte os. Men det lykkedes ikke. Tværtimod. Vesten lever. Stærkere end måske nogensinde.
Verden over – også herhjemme – rejser folk sig i protest. Tak. Tak til hver enkelt af jer, der står op imod uret og krig. Det er vores lys for fremtiden.
<chunk>Krigen i Ukraine er først og sidst en menneskelig tragedie.
Jeg vil aldrig glemme det syn, der mødte mig, da jeg besøgte præsident Zelenskyj. Ødelagte boligblokke. Overgreb på civile.
Putin efterlader et spor af ødelæggelse og død bag sig.
Lige nu gør vi alt, hvad vi kan for at hjælpe det ukrainske folk i den kamp, som er deres, men også vores.
Og jeg er dybt taknemmelig over, hvor mange af jer, der står klar med en hjælpende hånd og et åbent sind.
Det får vi brug for. For en krig på europæisk jord vil få konsekvenser for os alle.
Allerede nu oplever vi stigende priser – særligt på energi og fødevarer. Inflationen er for alvor tilbage i Danmark og i Europa.
Da vi gjorde regnebrættet op efter corona, kom kritikerne til kort.
Vores krisepolitik har ikke alene reddet liv. Den har også været god for dansk økonomi.
Vi havde i 2021 den højeste vækst i 27 år. Den laveste arbejdsløshed i mere end 13 år. Lav offentlig gæld. Og den højeste beskæftigelse nogensinde. Aldrig har så mange mennesker som i dag haft et arbejde.
Men det var før krigen. Krig i Europa kommer med en høj pris. Vi må forvente højere renter. Stigende arbejdsløshed. Desværre.
Lige nu rammer det særligt hårdt hos jer, der i forvejen har mindst.
Er du pensionist, studerende på SU, uden job eller enlig forsørger. Så vil indkøbskurven føles tungere og pungen lettere.
Vi kan ikke alt. Men vi kan noget.
Jer pensionister, der har de laveste indtægter og formuer, foreslår vi at hjælpe. Med ekstra 5000 kr. skattefrit.
For også den her krise skal vi løse solidarisk. Præcis, som vi gjorde det under pandemien.
Men jeg vil også sige det, som det er: Det vil ikke være muligt at holde alle skadefri.
Jo mere økonomisk aktivitet, vi understøtter. Jo større er risikoen for, at inflationen stiger. Derfor skal hjælpen være målrettet. Og midlertidig.
Og så skal vi fortsætte med reformer. Der styrker dansk økonomi. Får flere i beskæftigelse. Så vi også i fremtiden har en økonomi, der kan stå imod, når en krise rammer.
Det er Putins værk, at verden lige nu går baglæns. Men det er i vores hænder at bringe os fremad. Ansvarligt. Og retfærdigt.
<chunk>Igennem mere end to år har vi danskere vist, hvad vi er gjort af. Derfor er jeg optimist.
Og jeg ved, at Danmark kan mere.
Vi skal fri af den russiske gas hurtigst muligt. Og vi skal ud af de fossile brændstoffer i det hele taget.
Det vil koste kræfter, hurtige beslutninger, nye vaner og mod.
Men fordi vi i Danmark turde sætte høje mål tidligt. Stræbe efter en bedre verden. Så har vi i dag det bedste udgangspunkt.
Tænk, hvis Danmark bliver dét land, der baner vejen for et grønt Europa. Som tilbyder et grønt, dansk alternativ til den sorte, russiske gas.
I dag kommer næsten 50 procent af Danmarks strøm fra vindkraft. I fremtiden skal husstande i hele Europa lyse op med strøm fra de energiøer, vi bygger i Nordsøen.
Og det dyre naturgasfyr derhjemme skal erstattes af billigere fjernvarme.
Enhver krise skal bruges til at bringe os videre.
Og vi skal have vores velfærdssamfund sikkert igennem. De blå partier vil en anden vej. De vil gennemføre besparelser på vores børn, unge og ældre.
Liberal Alliance vil halvere dagpengene. Søren Pape vil afskaffe Arne-pensionen.
Mon ikke, at vi alle kan se frem til mindre klima og biodiversitet. Og de unge til store besparelser på deres uddannelser den dag der kommer en borgerlig regering.
Sådan plejer det at gå. Sådan er det ikke med en socialdemokratisk regering.
Vi har ikke løst alle problemer. Endnu.
Men. Vi har gjort dansk økonomi stærkere.
Og samtidig afsat penge til flere sygeplejersker, bedre forhold på fødestuerne og indført minimumsnormeringer.
Den modregning i pensionen, der er, når din partner stadig er i arbejde. Den bortfalder nu. Til gavn for tusindvis af danskere.
Vi har taget et opgør med boligspekulanterne i Blackstone.
Og de unge har sagt farvel til både omprioriteringsbidrag og uddannelsesloft. Til gengæld har vi investeret milliarder i uddannelse. Og lavet verdens formentlig mest ambitiøse klimalov.
Og at sex kræver samtykke. Ja. Det står nu skrevet sort på hvidt.
<chunk>Verden befinder sig i en skæbnestund. Pladerne flytter sig.
Putins krig er ikke kun et angreb på Ukraine. Det er et angreb på alle os, der vil en verden med fred og demokrati.
Derfor må vi også spørge os selv: Hvad er Danmarks ansvar?
2. verdenskrig viste os faren ved at stå alene. Et lille land tvunget i knæ af et større.
”Aldrig mere 9. april”. Sådan lyder tidligere statsminister Hedtofts berømte ord. Det er med god grund, at de er gengivet gennem generationer. Og ikke siden dengang har betydningen af netop de ord været vigtigere.
Aldrig igen skulle Danmark stå alene. Uden alliancer. Uden sammenhold.
Ekkoet fra den skæbnesvangre morgen den 9. april førte Danmark ind i FN, EU og i Nato.
I ruinerne fra krigen besluttede vi os for at bygge vores egen verden op. Vi samlede os for at vinde freden.
Fællesskabet er Danmarks styrke. Herhjemme og ude.
Den tryghed, der ligger i at vide: Du er ikke alene. Det er en tryghed, der giver mod. Og evne til at forsvare det, vi tror på.
Netop det er afgørende for et lille land som vores. Nato er garanten for, at de store ikke kan tromle de små.
Og Nato er og bliver hjørnestenen i dansk sikkerhedspolitik. Det vil et styrket samarbejde i Europa ikke rykke en tomme ved. Tværtimod.
Når vi styrker EU’s sikkerhed, styrker vi også Nato. Selv USA lægger vægt på, at vi skal tage et større ansvar for vores egen sikkerhed i Europa.
Når ufriheden banker på Europas dør, findes neutralitet ikke.
Når vores værdier er under angreb, er det ikke nok, at vi fortæller hinanden om vigtigheden af dem. Vi skal også være klar til at forsvare dem.
Danmark er for lille til at stå alene med et forsvarsforbehold i Europa. Vi skal være med og tage ansvar. Samle os med de lande, vi deler vores værdier med. Med de demokratiske lande i Europa, der tror på frihed og selvstændighed.
Det er derfor, vi skal stemme om hvorvidt Danmark kan deltage i Europas samarbejde om forsvar og sikkerhed den 1. juni. Ved at afskaffe EU-forsvarsforbeholdet.
Og det er derfor, min klare anbefaling er, at du stemmer ja.
Vi lever i en svær tid. Det gør ikke vores opgave mindre.
Jeg er stolt af Danmark. Et lille land, der hjælper mere end de fleste andre. Tager ansvar og beskytter de værdier, der binder os sammen.
Kampen for frihed tager vi i fællesskab. Rigtig god 1. maj.







Tale






Det talte ord gælder. Klausulret til det talte ord er sagt.
I onsdags var jeg på Ærø.
Dejligt sted. Masser af engagement. Turismen lever godt. Nye projekter sættes i søen.
Men der er også udfordringer. Fraflytning. Voksne, der er på overførselsindkomst.
Regeringen har fremlagt sin store skatteplan. Og lad os lige teste den plan i forhold til Ærø.
Jeg håber ikke, Ærø har sat næsen op efter meget fra den borgerlige regering. For konklusionen er lige så klar, som den er uretfærdig. Ærø er sammen med Langeland de to kommuner i landet, hvor borgerne får mindst ud af regeringens skatteplan.
Nu forstår jeg så, at Ærø snart får besøg af statsministeren. Og der kan man så sige: Hvad skal man også med en skattelettelse, hvis man i stedet kan få statsministeren på besøg?
Men statsministeren får travlt, hvis han skal besøge alle de dele af Danmark, der forsømmes af regeringen.
For er det bedre for Samsø? Svaret er nej. Det er det heller ikke for Lolland og Bornholm.
Helt anderledes ser det ud i Gentofte, Hørsholm og Rudersdal. Det er de kommuner, der får mest ud af skattelettelserne.
Regeringen trækker Danmark skævt. Regeringen fører politik for de få. Dem, der i forvejen har mest.
Venstre var engang et parti, der var optaget af de små lokalsamfund. Sådan er det ikke mere.
Sidste folketingsår gik med store, brede aftaler. Om boligskat. Vindmøller. Nordsø. Bandepakke. Og der kom nye partier i regeringen. Jeg vil gerne lykønske Liberal Alliance med de liberale fingeraftryk. Der kom ikke flad skat på boliger. Planerne om en højere pensionsalder blev droppet. Og man har forbudt alt fra motionsløb på broer til internet på gymnasier.
Dansk økonomi er sund. Det går godt med beskæftigelsen. Ledigheden er lav.
Men vi står også over for fem store udfordringer.
Det gælder først og fremmest på integrationsområdet. Tusindvis af flygtninge og udlændinge er kommet til Danmark. Flere end vi har evnet at integrere i vores samfund. Mange har lært sproget. Er i arbejde og uddannelse. Det er godt. Men det gælder ikke alle. Der er kvinder med udenlandsk baggrund, som ikke er en del af arbejdsmarkedet. Parallelsamfund er nu en realitet. Der udøves social kontrol mod piger. Radikalisering. Bandekonflikten. Det er bagsiden af en forkert udlændingepolitik.
To: Der mangler tid, omsorg og ressourcer i velfærden. Hver fjerde kræftpatient får ikke den behandling, de har brug for til tiden. Medarbejdere løber stærkt på grund af et produktivitetskrav, der har overlevet sig selv. Det er velkendt, at der er gennemført store sparerunder. Også på uddannelsesområdet.
Og det fører mig til den tredje store udfordring. Mange virksomheder mangler allerede nu kvalificeret arbejdskraft. Smede, ingeniører, elektrikere. Kigger vi lidt frem, vil problemet kun vokse sig større. Det er økonomisk uansvarligt, når regeringen ikke vil sikre, at danskerne får de nødvendige kompetencer.
Og vi risikerer – som den fjerde udfordring – at Danmark skævvrides endnu mere. Der er blevet centraliseret meget i Danmark. Færre lokalbetjente går på gaden. Unge uden for de store byer har fået færre uddannelser at vælge imellem. Regeringen planlægger nu yderligere centralisering. Produktionsskoler skal nedlægges. Danmark trækkes skævt. Forskellene bliver større.
Og endelig den femte udfordring: Uro på den internationale scene. En aggressiv Putin i øst, der opruster og truer Danmarks tryghed og sikkerhed. En ny amerikansk præsident i vest, der skruer ned for den nødvendige indsats på klimaområdet.
Det blæser i verden. Og herhjemme er regeringen ved at opsige den særlige danske kontrakt, hvorpå vi har bygget vores samfund. En kontrakt, der i årtier har sikret et stærkt socialt sikkerhedsnet. Vækst og udvikling i hele landet. Lav ulighed. Derfor også en god konkurrenceevne.
Regeringen baserer sin politik på det modsatte af det, der har gjort Danmark stærkt. Den grønne omstilling bliver stedmoderligt behandlet. Flotte ord fra Statsministeren i New York. Nej til kystnære havmøller herhjemme. Dem, der i forvejen har mest, skal have mere. Dem, der har mest brug for et stærkt velfærdssamfund, skal have mindre.
De udfordringer, Danmark står over for, er store og reelle. Men vi kan løse dem.
Det kræver en ny politik. Det kræver en regering, der vil løse Danmarks problemer. I det her folketingsår vil vi særligt være optaget af fem ting. Helt konkret:
Et opgør med parallelsamfund. De muslimske friskoler, der ikke gavner sammenhængskraften, skal lukkes. Hvor har vi Venstre? Vil regeringen være med? Vi skal fortsat føre en stram udlændingepolitik. Ikke mindst fordi integrationen skal blive bedre. Grænsekontrollen skal fastholdes. Og danskernes tryghed skal sikres i forbindelse med det kommende forsvarsforlig. Vi vil bruge flere penge på tryghed og sikkerhed.
Omsorg kan ikke effektiviseres. Vi bliver flere ældre de kommende år. Heldigvis. Men det koster. Også fordi vi vil en bedre velfærd. Derfor: Vi skal gøre tingene i den rigtige rækkefølge. Behandling af kræft og værdighed i ældreplejen skal på plads, inden vi skal snakke skattelettelser. Det samme skal en ordentlig skole til vores børn. Velfærd er også at bekæmpe den ulighed, mange børn og unge vokser op i.
Mere vækst. Vi vil et højere fradrag for de virksomheder, der vil forske her i Danmark. Og vi vil sikre, at de unge kommer hurtigere ud på arbejdsmarkedet. Konkret foreslår vi fx kandidatjob. Så en ingeniørstuderende får mulighed for at arbejde, efter bacheloren er færdig, får merit for arbejdserfaring og et retskrav på at kunne gøre sin uddannelse færdig senere.
Et centraliseringsstop. Landet skal hænge sammen. Der er behov for en udflytningsplan for velfærdsuddannelserne. Vi vil have flere lærer- og pædagoguddannelser i provinsen. Vi vil kæmpe imod, at regeringen nedlægger produktionsskoler. Og vi vil oprette fire nye skattecentre med i alt 1.000 nye medarbejdere. Vil regeringen være med?
Den grønne omstilling skal fastholdes – ikke undermineres af liberal langsommelighed. Eller liberal ligegyldighed. Den grønne forskning skal opprioriteres. Og de næste ambitiøse skridt skal tages i forbindelse med det kommende energiforlig. Nu handler det ikke kun om at producere ren energi. Nu skal energien lagres, så vi også er bæredygtige, når det ikke blæser.
Energiforliget. Det bør selvfølgelig være bredt. Af hensyn til miljøet. Og af hensyn til erhvervslivet.
Se – hvis det var en kommunalbestyrelse, der skulle indgå et energiforlig, så ville en bred aftale være en selvfølge. Det brede samarbejde. Viljen til at finde løsninger. Det trives lokalt.
Statsministeren ser de unge, der rækker hånden op, når han besøger et gymnasium i Esbjerg. Dem, der ifølge statsministeren ”griber mulighederne”. Som har ”mod på livet”.
Jeg kender mange, der har mod på livet. Men jeg kender også dem, for hvem livet er svært.
Min vision. Socialdemokratiets vision. Det er at føre politik for begge grupper.
Dem der ser lyst på fremtiden. Og dem der er bekymrede.
Dem der bor i byerne. Og dem der lever i de mindre samfund.
Dem der tjener meget. Og dem der tjener lidt.
Vi vil at forskellene bliver mindre. At vi samler Danmark. Og det gør vi bedst i et bredt samarbejde.







Tale






Tusind tak for det. Min meget, meget gode ven Poul-Erik, formand for Godhavnsdrengene, har fortalt mig, at undskyldningen var som at få taget en sæk cement af skuldrene. En fysisk lettelse, men som han sagde: Hvis man altid bærer cement på skuldrene, så kan man kun kigge ned, og undskyldningen gør, at man nu kan kigge op. 
Tusind tak for de fine ord. Når det kommer til teknikken i talen, skal jeg afsløre, at jeg ikke kan finde ud af at sætte kommaer. Derfor taler jeg i punktummer. Måske er der så en akademisk forklaring på det, men den nåede ikke til Aalborg. Den kan vi så tage hen ad vejen. 
Først og fremmest tusind tak for talen. Et par ord om, hvordan alt det her startede, og måske også hvad det er, der gør, om der kommer inderlighed i en tale eller ej, og det kan man simpelthen ikke skrive sig ud af. Og hele den her lange, lange, lange rejse med og om Godhavnsdrengene går jo flere år tilbage. Hvor jeg lærer nogle af de stadig levende Godhavnsdrenge at kende og bliver forelagt spørgsmålet om en undskyldning, og da jeg ikke kan finde en grimasse, der kan passe i at sige nej, så ligger svaret jo lige foran mig: At der er kun ét svar at give, og det er at sige undskyld. Og jeg ringer til Poul-Erik en dag for at sige det til ham. Han har senere fortalt mig, at han sidder i bilvasken, og derfor ikke kan høre, hvad jeg siger. Han lød sådan en lille smule forbeholden. Han fik også sagt noget i retning af, at det ikke lød meget officielt, det jeg sagde. 
Jeg tror i virkeligheden, at sandheden nok snarere er, at han ikke troede, at det nogensinde blev til noget. Fordi bag min historie sammen med drengene går jo årtiers menneskelig forarmelse og efterfølgende årtiers strukturel samfundssvigt. Fordi ét er, hvad der skete dengang, noget andet er jo, hvad sker der, når vi i vores samtid finder ud af, hvad der sker og ikke reagerer på det. Og derfor ved jeg med sikkerhed, at rigtig mange af drengene ikke har troet på, at det nogensinde ville ske. Både fordi årene er gået, men også fordi deres tiltro til politikere og til mig er så utrolig lille. De regnede faktisk ikke med, at der ville komme en rigtig undskyldning. Men den kom. Og det er, som jeg sagde i talen, aldrig for sent at gøre det rigtige. Det er aldrig for sent at gøre det rigtige. Og jeg synes egentlig, det er det, der er det stærkeste med den her dag. Jeg bliver selv berørt, når jeg ser klippet fra dagen, som jo er langt større end bare talen. Talen er et element i dagen. Det, at vi plantede et træ, det skulle vise sig at være meget større, meget stærkere, end jeg havde regnet med. 
Det småregnede den dag. Imellem der, hvor vi ville plante træet, og hvor vi holdt arrangementet, der er sådan en æblelund. Og jeg tænker – det var faktisk en meget nær veninde af mig, som er retoriker, der sagde til mig, da vi sad et par dage før: "Du bliver nødt til at slutte på noget håbefuldt. Du må have noget med den dag, der sætter et punktum, men også fører det her videre". Vi sad og tænkte i alt muligt. Balloner. Det går ikke i de her klimadage. Hvide duer. Det var der sikkert også nogle, der ville blive sure over. Vi tænkte i alt muligt. Og jeg syntes, hun havde ret. Vi skulle plante et træ, fandt vi så frem til. Af mange grunde. Dels fordi jeg faktisk syntes, hun havde ret i, at vi måtte slutte på noget håbefuldt, men også fordi træet står, og vi har valgt et dansk egetræ, som aldrig nogensinde dør. Og derfor kommer alle mine efterfølgere, og dem kommer der forhåbentlig til at være rigtig mange af, til at blive mindet om lige præcis Godhavnsdrengene, hver gang de går en tur i Marienborgs have og dermed også mindet om det ekstremt store ansvar, der følger med, når man er statsminister for et land. 
Men så går vi fra pavillonen på Marienborg igennem æblelunden, og så er der en af de gamle Godhavns – nej, det er faktisk en af pigerne fra et andet børnehjem: "Vi er jo børnehjemsbørn, så vi stjæler selvfølgelig." Og så begyndte de at tage æbler. Og det var sådan en helt forløsende stund, både fordi det sluttede med at regne, men også fordi at for, at alvor på en eller anden måde trænger rigtig igennem, skal man også kunne grine enten før eller efter. Og vi gemte det til bagefter, fordi de første mange, mange minutter vi var samlet, der kunne vi faktisk ikke andet end at græde. Og det kunne vi heller ikke, da vi så ender med at plante træet. 
Jeg havde helt undervurderet den situation. Fordi jeg tænkte, at måske ville et par stykker gå med og plante træet, men alle gik med. Med rollatorer og hinanden under armen, og mange havde deres allerfineste sko på, ikke desto mindre skulle de hen at stampe i jorden. Og det nok vildeste øjeblik dér, det var, at en af døtrene til en af Godhavnsdrengene, som ikke er her mere – han kunne ikke leve livet efter det, der skete – fortæller mig hendes historie. Og hun er vokset op som pårørende, og hendes far havde faktisk bundet hende en historie på ærmet. Han kunne ikke dele med hans kone og hans børn, hvad der var sket. Så han bildte dem en helt anden historie ind. Han bildte dem ind, at han havde haft det godt. Og han viste dem sågar Godhavn. Og hvor dejligt, der havde været der. Og det var alt det modsatte, der var sket. Og det er først, da hun bliver voksen og faktisk læser en artikel i et af de store dagblade, som handler om hendes far, at hun finder ud af, at han er blevet mishandlet så eftertrykkeligt, at han var en af dem, der var ved at dø som barn af mishandling. De tæskede ham næsten til døde. Der skal alligevel noget til. Og det finder hun først ud af som voksen. Og hendes far døde og er her ikke mere. Han kunne ikke leve sit liv efter det, der var sket. Og hun var den sidste til at smide jord på det hul og stampe jorden, da træet blev plantet. 
Så der var mange, der var mange, mange fine ting ved den her dag, og jeg vil også sige til jer, at jeg er meget meget taknemmelig over den her pris og meget beæret over den. Jeg vil gerne dele den. Jeg vil gerne dele den med Poul-Erik. Fordi det er Poul-Eriks kamp meget mere, end det er min. Og jeg blev jo bare talerøret for dem, der ikke har fået talerstolen af jer. 
Jeg vil også gerne dele prisen med nogle andre. Jeg vil gerne dele prisen med Villads, som har været taleskriver, mens jeg var formand i Socialdemokratiet, med Martin, der sidder her, og med Martin – en anden Martin – som ikke er her, og med jer, Anita og Casper, som er taleskrivere i Statsministeriet i dag. For en god tale har mange fædre og mødre. Og det her, det var faktisk et af vores allerførste projekter, fordi der gik meget kort tid, fra jeg var blevet statsminister, til undskyldningen skulle falde. Og det var jo med vilje. De har ventet så længe, de skulle ikke vente én dag mere, så det var noget af det aller-allerførste, vi gjorde, dermed var det også noget af det første i vores samarbejde, og den her tale har jo været skrevet igennem rigtig, rigtig, rigtig mange år, ikke på papir, men her [peger på hjertet]. Og det var et meget, meget fint samarbejde, fordi det jo er over mange år og mange forskellige mennesker og mange forskellige begivenheder, at man pludselig står med det endelige resultat. Og derfor skal den jo selvfølgelig også deles med Poul-Erik, fordi det at få lov til at tale på vegne af nogle andre er faktisk den aller-allerstørste ære, man overhovedet kan få. Synes jeg. 
Ja. Det var, det var, det var en meget, meget særlig dag, fordi den havde en ekstremt stor værdi i sig selv, og det er det vigtigste. Undskyldningen handler om børnehjemsbørnene. Den handler om deres børn, og den handler om deres koner og mænd, for hvem store dele af livet er blevet ødelagt på grund af det, der skete dengang. Men talen og dagen og undskyldningen kom til at handle om mere end dem, det egentlig handlede om. Den kom til at handle om os alle sammen, fordi det blev en dag, der viser, hvem vi er, og hvad vi kan være. Den viser ikke alene, hvem vi ikke vil være. Og hvad vi gjorde forkert. Den viser os, hvad vi kan, og hvad vi vil som det danske fællesskab, vi nu en gang er en del af. Løfte ansvaret for at huske dem, der blev glemt, ansvaret for at gøre det rigtige. For det er aldrig for sent at gøre det rigtige, og man kan stadig nå det. Og det siger jeg selvfølgelig også fordi, at en tale jo aldrig kan ses isoleret af det, den kommer ud af, eller det den er en del af. 
Poul-Erik, han sagde det i hans tale: "Vi kæmper videre". Det var det første, han sagde. Vi kæmper videre for dem, der er anbragt i dag. Der er ingen, der skal behandle børn på samme måde, som vi blev behandlet. Og derfor bliver undskyldningen til Godhavnsdrengene jo også en start. En ny start for et mere retfærdigt Danmark. For at tage ansvaret på sig med at se de børn, der ikke har det godt i dag. Fordi det, der skete dengang, kan ikke sammenlignes med noget, der sker i dag på anbringelsesområdet. Men jeg lover jer. Der er børn i Danmark, der er udsatte for brutale uhyrligheder. Der ikke oplever at få vi andres hjælp. Så undskyldningen kan jo ikke stå alene. Undskyldningen er jo at lægge – eller snarere at tage – cementposen fra deres ryg og lægge den over på vi andres kollektive skuldre, og vi kan lettere bære den. Vi kan lettere bære den, men vi skal bære den byrde og få løst de opgaver, der er. 
Og derfor bare lige et par ord, måske til sidst, om jer. Fordi I er rigtig, rigtig vigtige. Jer, der skriver taler i dag. Fordi I bærer jo historierne. Jeg skulle til at sige i jeres hænder. Desværre skriver vi ikke ret mange taler mere med kuglepenne, jeg gør stadigvæk, men mange skriver jo i dag på computere, det må I også gerne, det er ikke det, men I bærer historierne i jer og med jer og den kunstform og det håndværk, det er at skrive en god tale. Og taler overlever. Altså gode taler overlever vores tid og vores historie, og derfor er det vigtigt. 
Og må jeg ikke bare sige, jeg har selv nogle ting, der er vigtige for mig, jeg bare vil dele. Det er, lad være med at skrive, så andre folk ikke kan forstå, hvad der bliver sagt. Hvis man har noget på hjerte, så kan det også formuleres, så det kan forstås. Jeg kan ikke finde ud af at sætte kommaer, så jeg skriver meget korte sætninger. Det behøver I ikke at gøre, for I kan godt finde ud af at sætte kommaer, men man behøver ikke at gøre ting besværlige, og enkle budskaber er ikke banale budskaber. Altså, "I have a dream" er vel en af de korteste, mest ikoniske sætninger. Det fortæller ikke desto mindre, hvad det er, han vil formidle. 
Og så er der noget med håb. At en tale gerne skal række ind i fremtiden og forene os. Og det var faktisk noget, du lærte mig [nikker mod Jesper Troels Jensen], da du sagde meget, meget sent i min talekarriere, at en tale – en god tale – er en samtale. Og det indrømmer jeg nu, det gik først op for mig for få år siden. Ikke så godt! Og jeg tænker over det hver eneste gang, jeg er i gang med en tale, siden du sagde det til mig, fordi det kan godt være, det kun er én, der har mikrofonen, mens man står her, men et demokrati bygger på samtalen, det bygger ikke på enetalen, og derfor skal man jo formå, selvom andre ikke har ordet, i virkeligheden at invitere andre ind til at have ordet i sine taler. Enten meget konkret eller ved i virkeligheden at rumme andre budskaber end det, man præcis selv er afsender på. Så tak for det meget, meget gode råd. 
Og så skal man turde give noget af sig selv. I rigtig mange taler er det jo en rigtig god ide at kunne grine af sig selv. Måske især når man er statminister. Det var slet ikke det, der var opgaven her. Fordi talen til Godhavnsdrengene skulle ikke handle om mig. Eller alle mulige andre end dem, det handlede om. Til gengæld så må man gerne vise følelser i en tale, synes jeg. Og man bliver nødt til at være nærværende og tilstede, ligegyldigt hvem man holder tale for, og ligegyldigt hvor man holder en tale. Og så skal det gøres kortere. Kortere end det jeg har gjort nu. Kortere end du gjorde det lige før. Og du har faktisk sagt til mig Jesper, engang: "Man har aldrig hørt om en tale, der var for kort, men til gengæld det modsatte". Og jeg siger altid, når jeg får en tale op, at den her kan i hvert fald godt være to sider kortere, og som regel er det rigtigt. Kill your darlings, for vi har en tendens til at gentage, og det skal jeg ikke gøre her. 
Så taler er fantastiske, I bærer noget af det mest værdifulde i jeres hænder: nemlig samtalen om vores sprog. Brug det klogt. Forhåbentligt til et Danmark, som bliver bedre og mere retfærdigt. Det var i hvert fald det, jeg forsøgte på i talen. 
Så tak, fordi jeg måtte være med, og tusind tak for prisen. 







Tale






Mr. Secretary-General. 
Mayors of the World. 
Ladies and Gentlemen.
Hans Christian Andersen once said:
“Gratitude is the memory of the heart”.
Today, I am grateful to see all of you here in our capital, Copenhagen. 
A couple of weeks ago. Many of us met on the other side of the planet.
To the UN Climate Summit. 
Back there, you – Mr. Secretary-General – called upon all of us to take action. 
This is why we are here today. 
To shape the future we want.
All of us know that climate change is one of the greatest challenges facing humanity. And cities are unfortunately a part of the problem. 
Today, cities around the world account for 70% of the global CO2 emission. 
This means, that cities are also part of the solution. You are the solution.
I’m very happy to say that Copenhagen is a good example.
Since 2005 our capital has reduced its emissions by almost 40 percent. 
And as you probably know by now. Copenhagen aims to be the first carbon-neutral capital only six years from now.
I think what is extremely important to underline, is that this is not only a political question. And not only a political choice. 
I can see almost everywhere in Copenhagen, that the green solutions now a days are integrated into everyday life.
Only a few weeks ago we opened a new Metro line. Of course fully electrified. 
Above ground, more than 50 percent of Copenhageners bike to work – to school every day. Even when it rains like it does today.
And in their spare time, many people bike to the harbor – to go to swim. Because the water there is so clean. I can tell you, when I was a little girl, it wasn’t clean! And we couldn’t go swimming in our harbor.
Unfortunately, the weather is too cold most of the year. But still. It is possible.
This is not a result of fortune. But of political decisions. To clean the water. And invest in bikeways. 
In this way, Copenhagen shows, that the long and close ties – between pollution and progress – are finally broken. 
That goes for the rest of Denmark as well. 
Since the fall of Berlin Wall, Denmark’s GDP has grown by more than 50 percent. 
Yet, in the same period of time our use of energy has remained constant. And CO2-emissions have fallen. 
Now, we are raising the bar even further. Of course we are.
Last year, a unified Danish Parliament – and I’m very proud of that – set out to reach climate neutrality with net-zero emissions by 2050 at the latest.
This year my newly formed government set the target even higher. A reduction of 70 % in our greenhouse gas emissions by 2030. 
Yes, you heard the correct number. Our reduction target is 70 per cent in 2030. 
Do we know how to reach that goal? To be honest with you: The short answer is no. 
Of course, we have many of the answers. And together with you, we will find many of the necessary solutions. But not all of them. 
Or at least we don’t know all of them yet. 
And do you know what? I you ask me.
Had we known all the solutions by now, the target of 70 percent would not have been ambitious enough. 
This is what political leadership is all about.
No country, no company, no city can do this alone. 
We need all cities to act. To make it in time. 
We must pave the way for more green business. 
We must allocate – and I think this is very important – much more money into green research and development.
That is why we have decided to double up, what we in Denmark use on green research – already next year.
Ensure more and better cooperation. At national level. City level. Global level.
We have to push inside the European Union.
I was a social democrat before I got green. And when I wake up in the morning, I am still a social democrat before I am green.
And this is why I also want to underline to you, that we need to make sure, that the green transition – that is so important to us – does not lead to inequality. 
That is the promise we have to give to the world.
It will be extremely difficult – but it is necessary. 
We must form new and strong partnerships – as you have already done – between governments, cities, private sector and civil society. Include everyone.
And as grown-ups we must listen very carefully to the children, to the youngsters, to the youth. Cherish their commitment. And encourage them to keep the spirit high.
They speak on behalf of someone else than themselves. On behalf of nature, the environment and the future. 
We need to act to improve it all.
Ladies and Gentlemen.
“Just living is not enough – one must have sunshine, freedom, and a little flower.”
By this statement, Hans Christian Andersen is right, once again.
The future is – what we want it to be. We are caring it in your hands.
And sometimes simple things are made too complicated.
Let’s make the greatest cities in the world – the greenest cities in the world.
Let’s take back the future. 
Thank you. 







Tale






Tak for en rigtig god dag her i Folketinget. Hvis man lige var landet fra Månen og hørte debatten, både her i salen, men nok også kommentatorernes udlægning af den, skulle man jo tro, at alt var galt i Danmark: velfærden, den grønne omstilling og måske især mine taler – der er alt for meget Shu-bi-dua, den er for altmodisch, vitserne er for gamle og for dårlige, og kan en statsminister ikke gør det bare lidt bedre end at skrive ind til Sara & Monopolet?
Jo, det tror jeg sådan set godt jeg kan. Så af hensyn til alle landets kommentatorer kommer der nu noget, der går endnu længere tilbage, som er endnu mere dansk, som er endnu mere populærkultur og endnu mere nostalgisk. Det er en referenceramme, der er evig aktuel, nemlig Matador. Det er tiderne, der skifter, og en verden i opbrud, og familier af forskellig baggrund og politisk overbevisning. Allerede nu kan jeg se det på jer. Alle sidder og tænker: Hvem af karaktererne minder man selv mest om, og hvad med de politiske modstandere?
Når jeg nu lyttede til hr. Alex Vanopslagh, og nu er han her desværre ikke i salen, tror jeg nok, at jeg selv er gamle fru Fernando Møhge, og lidt som hun gør med Misse, gør jeg, hvad jeg kan, for at holde regeringen i kort snor, og jeg må også forstå, at jeg skælder og svinger med taktstokken. Og hr. Alex Vanopslagh er så måske den entreprenante vestjyde, der ankommer med toget til byen med et lidt mærkeligt indhold i kufferten den her gang, et ønske om at legalisere kokain eller, må jeg forstå på debatten, i hvert fald et ønske om at afkriminalisere det.
Uanset om der er tale om det ene eller det andet, vil jeg gerne sige, at jeg er helt og aldeles, lodret og helt og aldeles grundlæggende uenig i det. For lige så vigtigt det var at give lægeordineret heroin til de mest udsatte misbrugere – og dem vil regeringen gerne gøre endnu mere for at hjælpe – lige så skadeligt vil det selvfølgelig være at slippe kokainforbruget fri. Måske vender vi tilbage til det i debatten. For her og nu vil jeg lave tre nedslag: Velfærd eller skat? Arbejde eller frihed? Klima eller miljø? Det er tre emner, der nogle gange er modsætninger, selv om de ikke behøver at være det.
Men inden da vil jeg komme med en lille betragtning: I løbet af debatten i dag har der været hundredvis af korte bemærkninger. SF og Enhedslisten har haft i alt over 40 korte bemærkninger og mange gode betragtninger, også mange, jeg har været enig i. Men jeg synes ikke, jeg hørte en eneste, der handlede om løn til offentligt ansatte. For et år siden handlede alt ellers om løn, og man gik også til valg på, at lønnen skulle være bedre. Det gjorde Socialdemokratiet også. Nu står vi så i spidsen for en regering, der er i gang med at gennemføre det lønløfte. Og hvor er så venstrefløjen? Den er væk, den er videre.
Nu handler det så om noget andet, nemlig velfærd eller skat? Og lad os bare tage den, for fru Pia Olsen Dyhr har været i arkiverne og citeret mig for et budskab om, at velfærd er vigtigere end skattelettelser. Det kan man finde rigtig mange citater om, og det mener jeg i øvrigt stadig væk. Men jeg har også været en tur i arkiverne, fra dengang SF selv sad i regering og tog ansvar, i øvrigt bl.a. for en skattereform, der gav et større arbejdsudbud end det, der følger af regeringens kommende skattereform. Dengang sagde fru Pia Olsen Dyhr, og jeg citerer:
Vi har fremlagt en skattereform, der både sikrer flere i arbejde, at alle bidrager til gang i væksten, og at vores fælles velfærd kan udvikles.
Hvad er så egentlig situationen nu her 10 år senere? Ja, vi bruger flere penge på velfærd, kommuner og regioner, end SRSF-regeringen gjorde – flere penge – og vi planlægger en højere offentlig vækst end SRSF-regeringen gjorde. Det kendetegner netop ikke det SF, jeg godt kan lide, at man som Maude går op og lægger sig, når det er svært, og I er jo faktisk med i stort set alle aftaler, vi laver i de her år. Og tak for det, for vi har brug for jer nu. For sandheden er jo, at med et råderum på 68 mia. kr. er det ikke et spørgsmål om skattelettelser for hverken 5 mia. kr. eller mere end det, og om det er det, der kommer til at gøre en nævneværdig forskel for velfærden.
For det, der medfører besparelserne derude lige nu, er nogle af de underliggende tendenser: at udgifterne til bureaukrati og administration bare stiger og stiger, at udgifterne til specialundervisning bare stiger og stiger, og at udgifterne til det specialiserede socialområde bare stiger og stiger. Hvis ikke vi snart begynder at diskutere det med hinanden, kommer vi til at skøjte rundt i nogle overordnede termer. Det har vi også som socialdemokrater et ansvar for; det ved jeg godt. Og det kan vi godt, men måske er tiden nu til at komme et skridt videre og komme ind til det, det reelt handler om. Kommunerne har regnet sig frem til, at hver fjerde krone i folkeskolen nu bruges på kun 6 pct. af eleverne. Det siger sig selv, at der skal være et ordentligt skoletilbud til det barn, der har behov for en særlig indsats, ligesom der selvfølgelig skal være det til mennesker med handicap, udsatte og voksne med ondt i livet – selvfølgelig. Men udviklingen er så voldsom nu, at vi her i huset bliver nødt til at forholde os til det i stedet for bare at påstå, at hvis man dropper en skattelettelse, vil alle problemer i velfærden være løst, for det er desværre ikke rigtigt.
Lytter man til hr. Pelle Dragsted, og velkommen til som ny politisk ordfører for Enhedslisten, er han skuffet over Socialdemokratiet. Jeg må sige, at det er der heller ikke så meget nyt i. Røde i »Matador« får på et tidspunkt en opringning, da han sidder nede på Jernbanerestauranten, og da han kommer tilbage til bordet, udbryder han: De vil have en artikel af mig. Om hvad?, bliver der spurgt. Jeg ved ikke, om det er Fede, eller hvem det er, men der bliver i hvert fald spurgt om det. Svaret er: om Staunings forræderi mod arbejderklassen. Så vi har hørt det før. Hr. Pelle Dragsted er idealist, og jeg indrømmer gerne, at han holdt en interessant og perspektivrig ordførertale, velargumenteret, men som Røde i »Matador« er også hr. Pelle Dragsted afhængig af, at der er en driftig kvinde med virkelyst, der rent faktisk tjener nogle penge og får tingene til at ske. Det er selvfølgelig Agnes, som jo faktisk minder ret meget om den dreng, som hr. Morten Dahlin fortalte om i sin i øvrigt fremragende ordførertale: Julius, der sælger slushice på fodboldstadioner, selvfølgelig Brøndby Stadion, og som har sat sig som mål at omsætte for 1 mio. kr., når han bliver 16 år.
Gad vide, tænker jeg jo i mit stille sind i dag, hvad Agnes Jensen egentlig ville tænke om den debat, vi har med hinanden om arbejdsmoral. Det er, så vidt jeg kan vurdere, en debat, der bevæger sig længere og længere væk fra den virkelighed, som de fleste danskere stadig væk befinder sig i. Det er en virkelighed, hvor man står op om morgenen og går på arbejde, hvor man passer sit og sine med al den mening og al den selvrespekt, som det fører med sig, og hvor man forsørger sig selv og samtidig er en del af et arbejdsfællesskab med kolleger. Man hjælper hinanden, man bytter vagter, man får nye idéer og gør hinandens arbejde bedre, og en gang imellem bliver der også plads til den fyraftensøl. Danskernes arbejdsmoral er tårnhøj. Der er flere mennesker i beskæftigelse end nogen sinde før, og når finansministeren flere gange har kunnet opjustere råderummet, og når dansk økonomi er stærk, skyldes det bl.a. de reformer, som skiftende flertal her i Folketinget har gennemført. Vi er ikke blevet et velstående land på grund af vores mineraler, olie eller sjældne jordarter. Vi er blevet et rigt land, fordi vi hver især og tilsammen yder en indsats.
Det, jeg har forsøgt at advare imod, er, at vi taler netop det at gå på arbejde ned, for det er jo sådan set danskernes hverdag, vi snakker om. Hvorfor skal man her fra talerstolen tale om den, som om vi alle sammen er fanget i et stort hamsterhjul, der bare snurrer og snurrer? Hvorfor skal vi bilde hinanden ind, at alt er slidsomt og hårdt? Og hvorfor skal vi påstå, at det at gå på arbejde konstant skal være meningsfyldt, selvrealiserende og fyldt med lykke? Det ved vi jo godt at det ikke er. At gå på arbejde er også slud og sne, mørke morgener, opgaver, der bare skal løses, og vagter, der bare skal tages på skæve tidspunkter, og alt muligt andet, som vi vel at mærke gør alligevel, selv om det er sne og slud. Det danske Folketing må ikke blive et curlingparlament. Vi må ikke blive et curlingparlament, der forsøger at bilde danskerne ind, at vi kan fjerne alle problemer på vejen, at ingen må opleve modgang, og at fællesskabet er ligegyldigt, fordi alle nu bare skal være sin egen lykkes smed.
Er det så omvendt et ideal, at vi skal arbejde 24 timer i døgnet alle ugens dage, eller at fritid er det onde? Nej, selvfølgelig ikke. Det har jeg i øvrigt heller ikke hørt nogen argumentere for, ikke engang mig selv. Jeg ved godt, at det kan være svært at få hverdagen til at hænge sammen, når man er børnefamilie – jeg har været der. Selvfølgelig er der mennesker, for hvem det rigtige er at arbejde deltid. Jeg kunne ikke drømme om at gøre mig til dommer over det. Nok har vi hver især vores problemer, men danskernes liv, som de er flest, er heldigvis gode liv. Det er rigtig gode liv. Jeg synes sådan set, hr. Christian Rabjerg Madsen formulerede det meget præcist, da han påpegede, at trivsel også hænger sammen med, om man har et arbejde og engagerer sig i fællesskaber, der er større end en selv.
At vi socialdemokrater har en anden holdning til vækst og arbejde end Alternativet og fru Franciska Rosenkilde, er velkendt. Den diskussion har vi haft mange gange. Men at høre hr. Søren Pape Poulsen, fru Pernille Vermund og andre partiledere fra det, der i hvert fald engang var borgerlige partier, argumentere for, at arbejde og arbejdskraft næsten er ligegyldigt, minder jo efterhånden om gode gamle Viggo Skjold Hansen. Engang var man så handlekraftig; engang kunne man ikke få arbejdsudbud eller reformer nok, men nu, pludselig, er man rar og god ved alle. Man siger: Har du ikke lyst til at arbejde? Pyt, det behøver du ikke. Har du ikke lyst til at undvære en helligdag? Pyt, det slipper du for. For ingen skal være skaffedyr for staten, lyder det – sikke et udtryk.
Faktisk har jeg måttet slå det op i ordbogen i dag. Et skaffedyr er en person, som er forsørger af en familie. Det er jo sådan set positivt nok, men, som der også står om sprogbruget, er det et udtryk, der oftest bruges spøgende eller nedsættende. Det er alligevel ejendommeligt, at vi er kommet til et sted, hvor borgerlige partier bruger den slags begreber om mennesker, der sådan set bare går på arbejde, og at staten bliver talt om med sådan en lidt væmmelig distance, nærmest som noget ondskabsfuldt. Hvad er staten så egentlig? Det er jo vores velfærdssamfund; det er jo børnenes skole, det er omsorgen for vores gamle og vores syge; staten er også de penge, vi sender til Ukraine for at støtte deres frihedskamp; staten er de penge, vi bruger på vores politi og på danskernes tryghed; og staten er også den grønne omstilling.
Siden aftalen om klimaloven har vi prioriteret over 110 mia. kr. frem mod 2030 til elektrificering, energieffektiviseringer, udtagning af lavbundsjorder, fangst og lagring af CO2 og meget, meget andet. Samtidig har vi en konkurrence kørende herinde om, hvem der er mest utålmodige på klimaets vegne. Jeg har godt bemærket, at Danmarksdemokraterne og Nye Borgerlige konkurrerer meget intenst om sidstepladsen i den konkurrence. Vi er heldigvis mange andre, der går efter førstepladsen. Derfor bliver vi også nødt til at gøre op med nogle af de benspænd og de regler – og dem er der mange af – der forsinker udrulningen af mere vedvarende energi, hvilket i øvrigt fru Monika Rubin rammende fortalte om tidligere med et digt af Halfdan Rasmussen.
Så ja, vi er utålmodige, og det skal vi være, men det er altså ikke det samme som, at alt er gået i stå. Man må ellers forstå, at det var derfor, hr. Martin Lidegaard ikke gik med i den brede regering. Nu er det jo nærliggende at kigge lidt ind i »Matador«. Det er næsten som Elisabeth Friis, ikke? Man mener alt det rigtige, er sød og omgængelig, 
og så kan man alligevel ikke rigtig bide til, når chancen er der. Det er ærgerligt, for hvad har vi nået, siden vi dannede denne regering sammen med brede flertal her i salen?
Her kommer bare et par af resultaterne. Vi har indgået aftale om danmarkshistoriens største udbud af havvind. Den første CO2 lagret i den danske undergrund i Nordsøen. Vi har kickstartet dansk produktion af brint. Danskerne er godt i gang med at konvertere deres olie- og gasfyr til fjernvarme og varmepumper. Vi har nået meget nu, og selv om vi stadig mangler en masse, kan vi alligevel godt tillade os at være stolte over, at det igen og igen lykkes Danmark at finde en vej frem i den grønne omstilling, som er ambitiøs, som skaber vækst, og som har opbakning i store dele af den danske befolkning. Det her ligger mig meget på sinde, for i andre lande, også tæt på os, ser vi, hvordan generationskløfterne vokser frem, og vi ser, hvordan nogle holdninger trives i byerne, og i provinsen kan de se næsten modsat ud. Det er, enten fordi den grønne omstilling rammer skævt eller for hårdt eller for hurtigt. Det har vi indtil nu undgået i Danmark, og det er fantastisk. Derfor er jeg også glad for, at det var et stort set samlet Folketing, der stod bag landbrugsaftalen – fra Enhedslisten over til Nye Borgerlige. Dengang var vi enige om, at landbruget skal omstilles til at være mere klimavenligt, miljøvenligt, samtidig med at det er økonomisk bæredygtigt, at udledning af drivhusgasser skal nedbringes, samtidig med at vi også tager hensyn til konkurrenceevnen. Umiddelbart kan det jo godt lyde som hinandens modsætninger, men det er jo nu, hvor det bliver konkret, at det skal stå sin prøve.
Kan vi bygge den bro i Danmark? Det kan vi, og det skal vi, og derfor ærgrer det mig også, at fru Inger Støjberg på forhånd melder sit parti ud af forhandlingerne om en CO2-afgift. Jeg er ikke sikker, men jeg mener, det er Gitte Graa, der i Matador siger: Fremtiden, hvad er det for noget?. Men hvis man virkelig gerne vil dansk landbrug, skal man jo ikke tegne sådan et billede af, at det er som det dengang berømte Damernes Magasin, altså at det er det, der er dansk landbrug, og at dansk landbrug ikke vil udvikling, for det er jo ikke rigtigt. Mange danske landmænd arbejder målrettet og samvittighedsfuldt for at gøre dansk fødevareproduktion endnu mere bæredygtigt, og det er alt det, som en CO2-afgift skal understøtte. Bliver det nemt? Nej, men som min egen far ville sige, er der heller ikke nogen, der har sagt, at det skal være nemt.
Noget af det, der i hvert fald heller ikke nemt, er, hvordan vi får bugt med den bandekriminalitet, vi oplever særlig her i København. Det er ikke meget, jeg har hørt til den i debatten i dag, og det ærgrer mig, for det er helt almindelige mennesker, der betaler prisen, når der bliver skudt i vores gader. Jeg synes personligt, at kritikken mod regeringen var meget rituel, da vi præsenterede vores forslag til en ny bandepakke. Vi hæver straffen for f.eks. at bære kniv. Det er nødvendigt. Der findes ikke et eneste godt argument for, at nogen skal tage kniv med i skole. Gør man det, skal det straffes, og det skal efter vores mening straffes hårdere end i dag. Man bliver ved med at stille spørgsmålet, om de hårde straffe virker. Ja, man kan jo slå ned i Rigspolitiets serviceeftersyn af bandepakkerne, og jeg citerer: »Strafskærpelser vurderes at være meget effektfulde redskaber, idet de i høj grad bidrager til, at bandemedlemmer over lang tid kan sættes ud af spil, hvilket typisk lægger en dæmper på bandernes kriminelle aktiviteter og skaber ro i miljøet.« jeg håber derfor, at vi kan nå til enighed i Folketinget hurtigt om at lave en god aftale på bandepakke IV.
Som jeg sagde i tirsdags, er der i det hele taget meget, vi gerne vil, ikke mindst når det gælder uddannelse. Derfor vil jeg gerne have lov til at kvittere for den meget positive modtagelse kommer, der er kommet fra næsten, tror jeg, alle partier i dag i forhold til den debat, vi har rejst om skolen, om autoritet for lærerne, mere ro i klassen og en bedre balance mellem det praktiske og det faglige.
Den respekt for lærerne skal vi også have med, når det handler om velfærden for de ældste medborgere i vores samfund, og derfor kommer der også i den her samling et forslag til en ny ældrelov, og noget af det, vi kommer til at tage fat på, er, hvordan man vurderer, hvilken hjælp den enkelte har behov for. Det er det, man på politikersprog kalder visitation. I dag finder den sted langt væk fra den enkelte borger i kommunernes centrale visitationsenheder, men hvad ville der ske, hvis vi i stedet lod det være op til sosu'en, der sammen med den ældre vurderede, hvad det er, der er behov for. Det ville i hvert fald give den ældre meget mere selvbestemmelse.
Større selvbestemmelse og selvstændighed en dag må man sige også er ønsket i rigsfællesskabet. Det var et stort øjeblik i dag, da der blev talt på grønlandsk. Tak for diskussionen, tak for modet til at have flyttet også vi andre herhen, og tak til alle fire nordatlantiske mandater for jeres engagement. Der bliver rejst mange vigtige sager her i Folketinget på baggrund af netop jer fires arbejde. Det er sager om fordomme og diskrimination, om udenrigspolitik og en ny geopolitisk virkelighed, om spiralsagen og alt det, der ligger midt imellem.
I mandags mødtes jeg med min færøske og min grønlandske kollega, lagmanden og formanden for naalakkersuisut. Både Færøerne og Grønland er optaget af, især, at få øget handlemulighed på det udenrigspolitiske område. Jeg vil gerne gøre det helt klart, at det er fuldstændig legitimt, også selv om det udfordrer det rigsfællesskab, vi kender, og måske især kendte. Det er derfor, vi har lavet et kontaktudvalg, og som jeg nævnte i min tale i tirsdags, er det her også drivkraften i, at vi bevæger os mere og mere væk fra det, der har været et ulige magtforhold.
Meget i vores tid handler om at bygge bro og finde løsninger, og her til sidst, klokken er ved at være mange, skal vi måske blive inspireret af vores egen historie. Om få dage markerer vi 80-året for de danske jøders flugt til Sverige. Mere end 7.000 danske jødiske mænd, kvinder og børn tog en nødvendig og hjerteskærende beslutning om at flygte, da ordren fra Berlin blev givet om deportering. Tusindvis af danske landsmænd og -kvinder hjalp til.
I Matador er flere af karaktererne involveret i modstand mod besættelsesmagten. Alle husker grisehandleren med billedet af Hitler, der er sømmet fast på indersiden af lokumsbrættet. Han ryger 30 dage i arresten, hvis jeg husker ret. Der er den gode Elisabeth Friis, der pakker de illegale blade, og det er faktisk Maude, der i afsnit 18 træder i karakter. Med hjælp fra Mads Skjerns søn Daniel kører hun hr. Stein i sikkerhed, da ingen andre kan. 
Danmark stod sammen, og siden anden verdenskrig har vores land været frit. Men kampen for fred og demokrati er blevet overleveret som en af de fineste gaver fra generation til generation. I dag gør den sig især gældende uden for vores egne grænser. Verden har i dag været vidne til endnu et blodigt og ondskabsfuldt russisk angreb på helt almindelige mennesker i Ukraine. Der meldes om flere end 50 dræbte civile. På Danmarks vegne sender jeg vores dybeste kondolence til det ukrainske folk. Angrebet, krigen, ufriheden, volden og ligegyldigheden over for menneskeliv bør kun gøre os endnu mere stålsatte på vores vedholdende støtte til Ukraine. Tak for ordet.







Tale






Vi skal lige – pas nu lige på stemmerne, ikke? Vi skal holde mange dage endnu.
Kære allesammen
Hvor er jeg glad for at stå her sammen med jer i aften og med dig Jeppe.
Vi sender dig og to andre socialdemokrater afsted på en bedre platform, end vi gjorde sidste gang. 
Og hvad er det, det her valg har handlet om for os?
Det har handlet om at finde de rigtige svar på klimakrisen.
Det har handlet om at bekæmpe skattesnyd og skattesvig.
Det har handlet om at sikre danske og europæiske lønmodtagere på en bedre måde.
Det har været vores forslag til et opgør med grådigheden, behovet for at styrke samfundskontrakten.
Og vi socialdemokrater er gået frem i dag. Tak for det.
Men jeg vil også gerne sige til jer, at en stemme på Socialdemokratiet er aldrig kun en stemme på en politisk retning.
Det er også en stemme på resultater, på ansvar, på handling, på samarbjede, også når det er svært. For ord gør det ikke alene i politik.
Og jeg ved, at danskerne, både alle jer, der stemmer på os, og jer, der ikke gør, har høje forventninger lige præcis til vores parti.
Og jeg er dybt taknemmelig over for hver enste af jer, der i dag har betroet jeres stemme til os.
Til jer, der trofast, valg efter valg, igen går ned og stemmer på Socialdemokratiet.
Til jer, der måske har stemt for første gang i jeres liv og holdt jer øverst på stemmesedlen. 
Og til alle jer, der har været væk fra os et stykke tid, som måske har været i tvivl, jer, der måske stadig overvejer inden den 5. juni, en særlig tak til jer, der vender tilbage til Socialdemokratiet i dag. Tak skal I have.
Og så er der som formand for Socialdemokratiet selvfølgelig en særlig tak til alle jer frivillige, der har knoklet, og en særlig tak til DSU. 
Se, under normale omstændigheder så ville jeg jo sige oven på en lang valgkamp: Gå nu hjem, tag den nu med ro, slap lige af, sov længe i morgen, kør ned forbi bageren, spis en basse, drik en ekstra kop kaffe, måske en gammel dansk. Men det siger jeg ikke, for der venter et valg mere 5. juni.
[Publikum: Danmark har brug for en socialdemokratisk regering.]
Tak tak tak tak tak. 
Jeg vil også gerne sige til jer, at - ja det har vi nemlig brug for, det er helt rigtigt.
Men jeg vil også gerne sige til jer, at oven på valgresultatet i dag så er valget den 5. juni blevet mere spændende. 
Og til alle jer, jeg møder, der siger, “Den er hjemme, Mette, det skal nok gå”, den er ikke hjemme endnu.
Og vi kan ikke være sikre på, at der er det røde flertal, at der er den nye statsminister, at der er den nye politik, som så mange danskere gerne vil have, medmindre at vi den 5. juni får mange flere, mange flere til at gå ud at stemme socialdemokratisk.
Og jeg ved godt, hvordan det er med vores parti – for jeg har været her længe, jeg faktisk aldrig rigtig været andre steder – at der er forskel på, hvordan socialdemokrater stemmer. 
I er top loyale over for jeres borgmestre. I stemmer meget socialdemokratisk tit, også til folketingsvalg. Som regel er der lidt færre, der går ud og stemmer, når der er parlamentsvalg. OK, nuvel. Den går bare ikke den 5. juni venner. 
Der har vi brug for hver enkelt af jer. Og vi vil blive ved med at føre en valgkamp, hvor vi fremlægger vores egen politik.
Ikke mindst, fordi at Michelle Obama har sagt det så utrolig klart, så utrolig tydeligt, så utrolig klogt og så utrolig godt: “When they go low, we go high”. 
Og vi holder kursen, vi vakler ikke, vi fremlægger vores politik, vores egen politik, og vi har en retning.
Vores opgave er først og sidst at styrke det her fantastiske velfærdssamfund. 
Vi vil et stop for centraliseringen, vi vil have et helt andet grønt lederskab end det, vi ser idag, vi vil have en retfærdig udlændingepolitik, vi sætter selvfølgelig velfærden først, og vi vil til sidste stemme er optalt og hvert eneste minut derefter kæmpe med alt, hvad vi har, for en ret til tidligere folkepension til jer, der har knoklet for det her samfund, været mange år på arbejdsmarkedet og er blevet nedslidt. 
Det er det, folketingsvalget handler om. 
Vores opgave er ved hvert valg, hvor vi møder jer danskere, at gå frem. Vi gjorde det ved skolevalget, vi gjorde det til kommunevalget, vi har gjort det i dag. 
Men vi er ikke i mål endnu, og vi ved, og jeg ved, vi kan gøre det endnu bedre. 
Tak for ordet, og tillykke!







Tale






”For frihed. For frihed. For frihed.”
Jeg tror ikke, at jeg er den eneste, der blev rørt under årets åbningssang.
Tak til Samara Bahrami for at sætte smukke ord på de iranske kvinders modige frihedskamp.
Og for at minde os alle sammen om det mest dyrebare, vi har:
Vores åbne, frie samfund.
Vores demokrati.
Og det helt særlige fællesskab, vi har med hinanden her i Danmark. Som de kommende tre dage vil folde sig ud her på Bornholm.
At mødes under åben himmel. På kryds og tværs. Fra vidt forskellige dele af landet og med vidt forskelligt udgangspunkt.
Det er Folkemødet, når det er bedst.
Tak til Vibe og Jacob for at stå i spidsen for hele Danmarks demokratifest.
Tak til bornholmerne. Fordi vi må låne jeres ø igen i år.
Tak til alle jer, der er kommet hertil for at være med.
Og ikke mindst tak til jer frivillige, der har knoklet for, at vi andre kan være her.
<chunk>De næste tre dage handler ikke først og fremmest at få ret. Eller om at få det sidste ord.
Men om, at vi alle tager del i en fælles samtale.
Om de store spørgsmål, vi står over for.
Og om hvilken vej vi skal bevæge os.
Demokrati er meget mere end at afgive sin stemme. Det er at bruge den. Og lytte til andres.
Debattere. Være uenige. Blive klogere.
Kun sådan kan vi flytte os som mennesker og som samfund.
<chunk>Et af de bedste eksempler på, at vi har gjort netop det. Det er den grønne omstilling.
Tænk engang. For bare fire år siden. Havde Danmark ingen klimalov med bindende klimamål.
For mange var klimamål mest noget, der levede i rapporter og i taler på internationale topmøder.
Sådan havde det måske stadig været i dag. Hvis ikke tusindvis af danskere – ikke mindst mange unge – havde råbt op. Demonstreret. Krævet grøn handling på de klimaforandringer, der er i gang med at ødelægge vores jordklode.
I dag er klima blevet en folkesag.
Vi har flyttet os.
Vi har fået en af verdens mest ambitiøse klimalove. Bredt forankret fra højre til venstre.
Vi har truffet beslutninger og indgået et utal af grønne aftaler. Der til sammen bringer os næsten tre fjerdedele af vejen til de 70 procent.
Der er stadig nogen, der mener, at det går for langsomt. Nok også nogle af jer, der står her foran mig i dag.
Der er også dem, der synes, at forandringerne sker lidt for hurtigt.
Begge synspunkter er legitime.
Men ingen kan anfægte, at vi på meget kort tid har truffet markante beslutninger om vores grønne fremtid. Beslutninger, der betyder, at Danmark i dag regnes for det foregangsland, vi ønsker at være.
Den grønne omstilling er en af det danske demokratis største og vigtigste sejre de senere år.
Og med den alvorlige tørke, som vi lige nu oplever i Danmark og i Europa. Så håber jeg, at alle er klar til de næste skridt.
<chunk>Rundt om i verden kigger andre lande på os og spørger: Hvordan gør I?
Hvordan undgår I stigende ulighed og polarisering?
Svaret er, at vi har fundet en særlig vej.
Den danske vej. Hvor klimahandling og grøn omstilling går hånd i hånd med velfærd. Med økonomisk vækst. Med arbejdspladser.
Vi er et af de lande, der er kommet længst. Men der er stadig meget at gøre. Og vi har travlt!
Derfor har vi også behov for at tale åbent om de dilemmaer og svære spørgsmål, som den grønne omstilling stiller os over for:
Hvordan undgår vi, at prisen for den grønne omstilling rammer skævt? At mennesker mister deres job?
Hvordan kommer vi videre med den nødvendige omstilling af landbruget – samtidig med at danske landmænd kan konkurrere med resten af verden og bevare den høje kvalitet?
Og hvordan skaber vi plads til meget mere vedvarende energi– uden at det går ud over vores natur og dyreliv?
Svarene på de spørgsmål. Dem finder vi kun, hvis vi lytter til hinanden. Til bekymringerne. Til de gode idéer. Og til håbet, som peger fremad.
Man er ikke en klimatosse, fordi man er utålmodig for at stoppe klimaforandringer.
Og man er ikke ignorant, fordi man gerne vil kunne drive sin virksomhed og give sine børn mad på bordet.
<chunk>Jeg håber, at vi kan bruge de næste tre dage på det, som vi er så gode til her i Danmark.
Møde hinanden. Give plads. Især til dem, vi er uenige med. Tænke efter en ekstra gang.
Både når det gælder klimaet. Og de andre store spørgsmål, som vi sammen skal finde svar på.
Nogle af de spørgsmål vil udfordre os. På nye måder. På tværs af generationer. Og på kryds og tværs i partierne.
Jeg vil gerne vove et øje. Og i dag tale om et emne, som ligger mig selv meget på sinde. Og som jeg ved, er vigtig for mange danskere.
Værdighed i den sidste tid i livet.
Hvordan rammerne for vores sidste tid skal være. Hvor meget vi som mennesker selv skal kunne bestemme. Og hvornår.
Forfatter og journalist Kirsten Jacobsen udgav tidligere i år bogen ’Løftet’.
Den handler om den ultimative prøve for kærligheden. Når døden kommer tæt på.
Og beskriver alt det, der er på spil i den her diskussion.
Kirsten Jacobsen peger selv på en del af de dilemmaer, diskussionen rummer. Om muligheden for at få hjælp til at dø.
I et interview om bogen fortæller hun, hvordan man selvfølgelig skal anerkende et stærkt velfærds- og sundhedsvæsen, der altid vil forsøge at behandle. At redde.
Men også, at der må være et personligt valg.
Og så siger hun: ”Man kan tage til Schweiz, hvis man er rig. Men jeg synes ikke, at dine ressourcer skal være afgørende for din mulighed for at dø.”
Det er jeg enig i.
Det er en svær debat. Og jeg er opmærksom på, at for eksempel Det Etiske Råd ad flere omgange har udtalt sig imod.
Selv har jeg det helt anderledes.
Og meget tyder på, at mange danskere har det som jeg.
Borgerforslag er blevet fremsat. Og forleden dag modtog jeg en hjerteskærende mail fra en kvinde, der lige har taget afsked med et familiemedlem. Uden den værdighed, de havde ønsket.
Det skal hverken være meningsmålinger eller eksperter, der afgør vores vej frem på dette spørgsmål.
Det skal være den diskussion, vi har med hinanden. Som mennesker. Som borgere.
Min klare anbefaling er, at vi ikke konkluderer for hurtigt.
Men samtalen har vi brug for.
<chunk>Jeg tror på, at vores demokrati er stærkt nok til selv de sværeste samtaler.
Tak for ordet. Og hav et rigtig godt Folkemøde!







Tale






Det er længe siden, at vi har holdt et pressemøde om corona her i Statsministeriet. Velkommen til.
Og når vi holder pressemødet i dag, så er det, fordi vi gerne vil give en status efter sommeren og inden, at vi som land for alvor går ind i efteråret.
Hverdagen er heldigvis tilbage langt de fleste steder, og vi har, os der står heroppe, den klare forventning, at vi kan undgå store nationale nedlukninger i fremtiden – ganske enkelt, fordi vi har nu supervåbenet over dem alle, nemlig vaccinerne.
Og derfor er det også helt og aldeles afgørende, at vi får de sidste med, hvad angår vaccinationerne, så vi alle sammen kan gå trygge ind i efteråret.
Inden vi uddyber dét, så først helt kort om nogle af de andre dagsordener, der optager os netop nu.
Internationalt katastrofen i Afghanistan. Evakueringsindsatsen er stadigvæk i fuld gang. Myndighederne arbejder i døgndrift, og indtil nu er det lykkedes at evakuere omkring 650 personer fra Kabul under vilkår, som bliver stadig vanskeligere.
Herhjemme begynder vi nu endelig at kunne løfte blikket fra pandemien og ser frem med fornyet styrke. I morgen holder regeringen en stor konference i Fredericia, hvor vi indbyder til en fælles samtale om fremtidens Danmark. Det vil I høre mere om i den kommende tid.
Men corona skal stadigvæk have vores fulde opmærksomhed, hvis sygdommen løber fra os, så kan alt andet hurtigt komme i baggrunden igen.
Langt de fleste restriktioner er nu væk – ophævet. Det er glædeligt. Det er fantastisk. Vi har fået vores almindelige liv igen. Vi har med andre ord erobret hverdagen tilbage.
På mange måder har vi jo haft en forrygende sommer her i Danmark. Mange har holdt familiefester igen, koncerter, EM i fodbold – endda med fans på lægterne.
Men i dag til alle jer, der ser med hjemmefra: Vi danskere har meget at takke hinanden for. Økonomien er også tilbage, og den er faktisk mere end dét. Selvom der stadigvæk selvfølgelig er brancher, der har det svært, så er det generelle billede - buldrende beskæftigelse, eksporten vokser og stigende optimisme.
Alligevel er der en modsætning i det sted, hvor vi er netop nu i Danmark. På den ene side, der står vi med den værste variant af coronaen hidtil. Den er blevet mere smitsom. Det er dét, der hedder Delta-varianten.
På den anden side, så sætter vi samfundet fri af restriktioner. Det er jo på sin egen måde en lidt mærkelig situation. Og den er kun mulig af én eneste årsag, og det er vaccinerne. Tre ud af fire borgere i Danmark har nu modtaget mindst første stik. Og fire millioner er helt færdigvaccinerede. Det svarer til næsten 70 procent af alle i Danmark. Det er helt fantastisk. Og vi er meget taknemmelige os, der står her.
Det betyder også, at der er en helt enestående opbakning fra befolkningen. Internationalt ligger Danmark, også på dette her område, blandt de allerbedste.
Af alle, som var indlagt med corona i midten af august i uge 32, var fire ud af fem, altså 80 procent, ikke færdigvaccinerede. Vi ser, at vaccinerede også godt kan blive smittede og syge, men risikoen er langt mindre, end hvis man ikke er vaccineret, og vurderingen er faktisk, at selv hvis man som vaccineret skulle blive smittet, så beskytter vaccinen heldigvis for de fleste imod alvorlig sygdom og indlæggelse. Eller sagt på direkte dansk – vaccinerne, de virker.
Og til jer, som måske har det indtryk, at det kun er ældre, der bliver alvorligt syge, så passer det altså ikke. Billedet er faktisk nu vendt i Danmark.
Før nytår, der udgjorde personer under 40 år kun 13 procent af de indlagte på sygehusene. I dag udgør de halvdelen, 51 procent af alle indlagte. Alene den seneste måned har mere end 300 personer under 40 år været indlagt med corona. Endda nogen af dem, altså yngre, i respirator.
Forklaringen, den er faktisk lige for, fordi på trods af den enestående succes med at få vaccineret danskerne, så er der stadigvæk for mange under 40, som ikke er blevet vaccineret endnu.
I Danmark, der er det frivilligt, om man ruller ærmet op og får nålen i skulderen, men jeg vil gerne sige meget direkte til jer, som ikke er blevet vaccineret: I løber lige nu en større risiko end på noget andet tidspunkt for at blive smittet med corona, og I risikerer jo også med det, at I måske uforvarende giver sygdommen videre til et andet menneske.
Jeg tror, der er flere, der allerede er blevet overrasket over, hvor hårdt coronaen kan slå, også et ungt menneske med jernhelbred. Og vi kan se nu, at den her sygdom kan trække lange spor. Vi kender ikke endnu det fulde billede af senfølgerne, men sundhedsmyndighederne vurderer nu, at omkring hver tiende vil blive ramt af senfølger eller kan blive ramt af senfølger. Derfor sætter myndighederne også alt til og alle kræfter ind på at få vaccinen ud til flere. Sundhedsstyrelsen har et mål om, at ni ud af ti af de danskere, der kan vaccineres, er vaccineret inden 1. oktober. Det er et mål, vi bakker helhjertet op om.
Så til dig, der af den ene eller andet grund ikke er blevet vaccineret: Skulle du ikke tage og gøre det nu?
Jeg vil stærkt opfordre til, at vi får alle med, inden sommerens gode vejr eller danske sommervejr forsvinder, og inden det bliver efterår. Vi har vacciner, og det er så let, som det kan blive, og sundhedsmyndighederne gør det nu endnu lettere med pop-up vaccinesteder, for eksempel på uddannelsesinstitutioner, og i de boligområder, hvor der desværre er for få mennesker, der er blevet vaccineret. Oven i det bliver der også kørt ud til arbejdspladser, hvor der for eksempel er mange unge ansat.
Vaccinen kommer til dig. Du skal ikke engang bestille tid. Det er så let, som det overhovedet kan blive, så sørg nu for at blive vaccineret for din egen skyld, men også for alle vi andres skyld.
Det er mit første budskab i dag.
Mit andet budskab i dag er, at på grund af vaccinen og på grund af den flotte tilslutning til vaccinen i Danmark, så står vi nu i en anden tid med corona, hvor alt tyder på, at nye nationale nedlukninger ikke bliver nødvendigt. Der er ikke nogen garantier. Selvfølgelig, mutationer og andet kan opstå.
Coronaen er her stadig, og den er i øvrigt også i resten af verden, hvor meget færre mennesker jo er blevet vaccinerede. Og derfor vil vi blive ved med at følge pandemien nøje, men vi står et helt andet og meget bedre sted, end vi har stået på noget andet tidspunkt.
Og derfor besluttede et flertal i Folketinget inden sommerferien at nedsætte en ekspertgruppe, der skal se på en langsigtet strategi for et genåbnet Danmark. Gruppens medlemmer tæller selvfølgelig både sundhedseksperter og økonomer, og jeg er rigtig glad for, at gruppens formand, Torben M. Andersen, er med her i dag på pressemødet og dermed kan fortælle mere om det arbejde, der er igangsat. Ekspertgruppen skal komme med bud på, hvordan vi kan overvåge coronasituationen med det meget klare mål for øje, at vi skal kunne håndtere smittebølger med corona på en holdbar og effektiv måde, så nedlukninger kan undgås. Eksperterne kommer med deres rapport i løbet af den næste måned.
Til sidst vil jeg bare gerne lige have lov til at sige, at jeg godt forstår, at der stadigvæk er mange danskere, der er utrygge og måske bliver endnu mere utrygge nu, når restriktionerne udfases. Coronaen er her nemlig stadig. Og I, trods vaccinen, er jo stadigvæk udsatte.
I skal selvfølgelig opleve, at vi andre stadigvæk respekterer dét og er opmærksomme på jer, der er mest sårbare, og stadigvæk viser den nødvendige omsorg. Det oplever jeg heldigvis også, at rigtig mange gør, for vi danskere er rigtige gode til at passe på hinanden. Det håber jeg, vi holder fast i.
Men jeg har også tillid til, at vi nu kan bruge vores almindelige sunde fornuft. Vi er dér, hvor vi ikke længere behøver detaljerede retningslinjer om det meste i vores hverdag. Igennem det seneste halvandet år har vi vist hvor meget, vi kan i fællesskab, og det skal vi blive ved med at gøre.
Jeg ved godt, der hos nogen er en oplevelse af, at vi har haft mange regler, og det har vi sådan set også, men dét, der for alvor har reddet os igennem denne her krise, det er jo, hvad du og jeg og vi tilsammen har gjort for hinanden.
Vi kan ikke lovgive om alt og slet ikke adfærd, og så er det jo altså godt, vi har en dansk befolkning, der både tager ansvar, som har tillid til hinanden, og som har det samfundssind, som er nødvendigt.
Så vi står et godt sted. Og vi er klar til de udfordringer, der måtte møde os. Og med de her ord, så giver jeg ordet videre i første omgang til Sundhedsministeren.
Værsgo.







Tale






Kære venner 
<chunk>Jeg har glædet mig til at se jer. Til at sige et par ord. Til at fejre 1. maj. 
<chunk>Når der forhandles overenskomster, så blander Socialdemokratiet sig uden om. 
<chunk>Nu er der et resultat. Tillykke med det! 
<chunk>Kan jeg forstå, at landets SOSU’er gerne vil have mere i løn? Ja. 
<chunk>Kan jeg forstå, at landets pædagoger gerne vil anerkendes for deres vigtige arbejde med vores børn? Ja. 
<chunk>Kan jeg forstå, at landets sygeplejersker gerne vil have mere tid sammen med patienterne? Ja. 
<chunk>Kan jeg forstå, at lærerne gerne vil forhandle deres egne arbejdsvilkår? Ja. 
<chunk>Overenskomstforhandlingerne i år har handlet om meget andet end det, der ligger på bordet. 
<chunk>Der findes ikke en eneste dansker, der ikke skylder vores offentligt ansatte utroligt meget. 
<chunk>Jeg kan starte med mig selv; tak til Frede, jeg havde som lærer i folkeskolen. Tak til de læger, sygeplejersker og plejepersonale, som var omkring min mor, da hun fik kræft. Tak til Linda og Nikolaj for at passe på mine børn i børnehaven og vuggestuen. 
<chunk>Og tak til alle jer, de fleste slet ikke møder; jer, der fjerner skrald og gør rent. Jer, der arbejder i fængslerne. I psykiatrien. Jer, der knokler med papirarbejdet.
Der er noget galt. 
<chunk>Mange offentligt ansatte løber hurtigere og hurtigere. Der er ikke tid nok. Til det vigtigste. Til mennesker. 
<chunk>Jeg har stor respekt for, at man kæmper for bedre vilkår, når der forhandles overenskomst. 
<chunk>Ja, faktisk har jeg så stor respekt for danske lønmodtagere, at jeg som en af de få politikere har holdt min mund og ladet den danske model arbejde. 
<chunk>Jeg vil have stærke fagforeninger. Fri forhandlingsret. Hvis Christiansborg skal bestemme løn, så kan man lige så godt lade være med at melde sig ind i en fagforening. Og så er det slut for dansk fagbevægelse. 
<chunk>Jeg bliver nødt til at sige det direkte. Jeg er mere optaget af at kæmpe for danske lønmodtagere – også på den lange bane - end jeg er af socialdemokratiets meningsmålinger. 
<chunk>Derfor har vi holdt vores mund. Nu er der en afklaring. 
<chunk>Og derfor kan vi nu trække i arbejdstøjet på Christiansborg. 
<chunk>I Socialdemokratiet er vi klar til at tage et opgør med den åndsforladte styring af den offentlige sektor. 
<chunk>New public management, moderniseringsstyrelse, evige effektiviseringer, lovgivning og lovgivning og lovgivning og bureaukrati og bureaukrati og bureaukrati. 
<chunk>Faglighed og relationer mellem mennesker er blevet skemalagte. Vi har glemt det vigtigste, vi har: tillid til mennesker. Tillid til hinanden. 
<chunk>Selvfølgelig skal vi have ledelse i den offentlige sektor. Selvfølgelig skal der være respekt for skatteydernes penge. Selvfølgelig skal patienter have deres behandling til tiden. 
<chunk>Men vi kan ikke noget uden dygtige medarbejdere. 
<chunk>Vi kan ikke ændre det hele på én gang. Men vi kan gå i gang. 
<chunk>Vi foreslår en fingrene-væk-reform af den offentlige sektor. Mere ledelse. Mindre styring. Samarbejde med medarbejderne. Mindre proces. Bedre resultater. Større frihed og tillid til, at de ansatte selv kan indfri dem. 
<chunk>… og fingrene væk; ja, det gælder også for Sofie Løhde og Moderniseringsstyrelsen. 
<chunk>Det vil jeg sætte mig i spidsen for. 
<chunk><chunk><chunk>Og så vil jeg sætte mig i spidsen for et Danmark, der er bedre for vores børn og unge. 
<chunk>Hvert sjette barn forlader skolen uden at kunne læse, skrive og regne. Mange børn, der er ordblinde, bliver ikke opdaget. De får ikke hjælp. Og de får ikke en uddannelse. 
<chunk>Churchill var ordblind. Det var John Lennon vist også. Ja selv Thomas Blachman er ordblind (det kan selvfølgelig være derfor, han snakker så meget …). 
<chunk>Dengang jeg var lille, gik jeg til talepædagog. Kunne ikke kende forskel på konsonanterne. Især r drillede. 
<chunk>Med lidt hjælp fik jeg styr på ordene, fik gang i snakketøjet. 
<chunk>Nogle tænker sikkert, jeg endte med at snakke lige vel rigeligt. 
<chunk>Nu skal man ikke nævne navne. Men som jeg plejer at sige til Lars Løkke i den situation: Bare rolig, jeg taler kun, til du har noget klogere at sige … 
<chunk>Hvad er min pointe? 
<chunk>Vi må ikke blive ved med at svigte de børn. Det er ikke rimeligt, at vi hvert år sender tusindvis af unge ud af skolen, uden at de er i stand til at tage en uddannelse. Vi svigter dem. Og vi svigter vores løfte om at altid at løfte næste generation. 
<chunk>Som socialdemokrater vil vi kæmpe dag og nat indtil den dag, hvor der ikke er et eneste barn, der bliver ladt alene tilbage i elendige opvækstbetingelser. Hvor der ikke er en eneste dreng, som får slukket sine fremtidsdrømme på grund af ordblindhed. Hvor der ikke er en eneste pige, der bliver holdt nede af social kontrol. 
<chunk>Vi skal møde hvert eneste barn og hver eneste ung med de vigtigste ord: Vi tror på dig. 
<chunk>Vi har brug for dig. 
<chunk>Og hvis du falder. Hvad enten det er på legepladsen eller på grund af psykisk sårbarhed under din uddannelse, så løfter vi dig. For sådan er vores fællesskab. 
<chunk><chunk><chunk>Alle skal kunne drive det så langt, som evnerne og viljen rækker. 
<chunk>Vi kan ikke undvære hinanden. Vi har brug for, at dygtige unge forsker på universitetet. Vi har brug for hende, der vil være elektriker, og ham, der vil køre bus. Ham, der vil arbejde med mennesker, opfinderen, og hende, der faktisk bare vil have lov til at passe sit arbejde. 
<chunk>Det er summen af vores fælles dygtighed, der skaber Danmark. 
<chunk>Vi har brug for, at flere unge tager en erhvervsuddannelse. Vi kommer til at mangle håndværkere. 
<chunk>Socialdemokratiet vil styrke erhvervsskolerne. Give de praktiske fag en central plads i folkeskolen. Sløjd. Hjemkundskab. Design. 
<chunk>Vi har forsømt erhvervsuddannelserne i Danmark. Igennem mange år. Og regeringen bliver ved med at skære ned. 
<chunk>Hvordan skal vi få unge til at tage en erhvervsuddannelse, når Løkke skærer ned? 
<chunk>De unge bliver ikke håndværkere. Virksomhederne taber ordrer. Løkkes besparelser er en vækstdræber. 
<chunk>Faktisk mener jeg, Regeringen er direkte økonomisk uansvarlig. 
<chunk>Jeg har to forslag med i dag: 1: Stop besparelserne på erhvervsskolerne. 
<chunk>Og 2: En bonus til de unge. 
<chunk>Nogle gange skal vi politikere gøre noget ekstraordinært for at rette op på de problemer, vi selv har været med til at skabe. 
<chunk>Derfor et helt konkret forslag fra Socialdemokratiet: De unge, der går imod strømmen og tager en erhvervsuddannelse. I skal have en bonus. 
<chunk>I de fag, hvor der mangler arbejdskraft, der får du – som tager en faglært uddannelse – en bonus. Du får 50.000 kr. Du får vores anerkendelse. Og du får en tak fra os andre. For vi kan ikke undvære dig. 
<chunk><chunk><chunk>Der er meget, vi ikke kan undvære i det her samfund. 
<chunk>Jeg er stolt over et Danmark, hvor boligstandarden er så høj. Det kan vi ikke takke Låsby Svendsen for. 
Men vi kan takke de almene boligselskaber. 
<chunk>Jeg vil ikke have slum i Danmark. Vi skal have boliger med lave huslejer, blandede kvarterer, og boligerne skal renoveres. 
<chunk>Regeringen vil nu igen tage penge fra lejerne. Det, der hedder Landsbyggefonden. 13 milliarder. Bum. 
<chunk>Hvis regeringen flytter så mange penge fra de almene boliger, betyder det enten højere husleje, færre boliger eller at der er lejligheder, der ikke bliver renoveret. 
<chunk>Er det retfærdigt. Er det langsigtet? Svaret er nej. Det er ikke retfærdigt. 
<chunk>Derfor siger vi klart nej til at fjerne ydelsesstøtten til den almene boligsektor. 
<chunk><chunk><chunk>Regeringen sparer på uddannelse. Og svækker velfærden. 
<chunk>Det er ikke mere end et år siden, at regeringen forsøgte at hæve pensionsalderen igen. Og hvorfor? For at få råd til topskattelettelser. 
<chunk>Venner; sammen forhindrede vi regeringen i at trække Danmark skævt. Tak! 
<chunk>Regeringen vil lade lejerne betale de fælles regninger. Give skattelettelser og skære på velfærden. 
<chunk>Hvad med at prøve noget nyt? 
<chunk>Hvad med at styrke alt det, der gør Danmark stærkt? 
<chunk>Styrk erhvervsskolerne. Styrk vores unge. Lad lejerne beholde deres egne penge. Genskab tilliden til de offentligt ansatte. 
<chunk>God 1. maj.







Tale






Deres Majestæt. Deres kongelige højhed. 
Kære gæster!
For hundrede år siden blev Sønderjylland genforenet med Danmark.
Nationen blev helet. Sønderjyderne kom hjem. 
Ikke med vold og magt. Ikke med krige og konflikter, som gennem historien har kostet alt for mange mennesker livet. Revet familier i stykker. I både Danmark og Tyskland. 
Nej. Denne gang fandt vores forfædre grænsen med en fredelig folkeafstemning. I respekt for de mennesker, som boede i regionen. I respekt for hinanden.
Den måde at løse en grænsestrid på er helt unik. Jeg tror ikke, der er mange steder i verden – om nogen – hvor en grænse er tegnet så demokratisk. 
Genforeningen er ikke alene en vigtig del af vores historie. 
Den trækker tråde frem til vores egen tid. 
Til hvem vi er i dag. 
Vi er et land, som beslutter store ting i fællesskab. Lytter til hinanden. Og tager ansvar for fremtiden. 
Vi gør det sammen. Også sammen med vore naboer. Ja, sammen med hele Europa. 
Vi har modet. Til at se ud over vores eget land. Vor egen tid. Huske næste generation. Mod til at stille de store spørgsmål. Tage de rigtige beslutninger.
I 1920 blev spørgsmålet til den enkelte sat på spidsen: Hvem er du? 
Er du dansk? Eller er du tysk? 
Og efter afstemningen var der stadig danskere på den tyske side. Og tyskere på den danske side. Dem må vi ikke glemme.
Derfor er det så vigtigt, at landegrænsen ikke kun skiller. Men også samler. Og giver plads til, at man kan være – både dansk og tysk. 
Danske skoler og tyske skoler, biblioteker og børnehaver ligger dør om dør i grænseregionen. 
Det gør mig glad at tænke på. 
Til mindretallene på begge sider af grænsen vil jeg sige: I kan i den grad være stolte. 
Flertallet respekterer mindretallet. Og mindretallet respekterer flertallet. 
I viser, at man både kan holde fast i sin egen kultur. Og respektere flertallets. 
Man kan have hjertet med begge steder. I Danmark. Og i Tyskland. 
I er en inspiration og et forbillede for hele verden. 
Og et symbol på det nære og tillidsfulde forhold mellem Danmark og Tyskland.
Derfor fejrer vi ikke alene en grænse, som blev trukket af folket. Vi fejrer også de broer, der bliver bygget mellem mennesker og lande – af folket. 
For 100 år siden var genforeningen en begivenhed, der optog hele Danmark – ikke kun sønderjyderne. 
100 år efter skal vi igen fejre genforeningen i hele Danmark. Vi kan endda samtidig fejre et fælles dansk-tysk kulturvenskabsår i 2020. 
I aften skyder vi festlighederne i gang her på Det Kongelige Teater i København. Med en buket af kunstneriske indslag. Og en verdenspremiere på en tysk-dansk pas de deux. Skabt specielt til i aften.
Men det er kun begyndelsen på en lang række begivenheder. Frem til den 11. juli, hvor der er fest på Dybbøl Banke. 
Tak til alle jer, der har arbejdet hårdt med at få alting på plads. I har gjort det godt. Takket være jer er hele Danmark med, når vi markerer en vigtig del af vores fælles fortid.
For 100 år siden lagde ansvarlige og fremsynede mennesker sporene for det fredelige grænsefællesskab, vi har i dag. 
Lad os gå videre i deres fodspor. Mod en fælles fremtid båret af venskab, respekt og frihed.
Med de ord. God fornøjelse med aftenens forestilling. 
Og rigtig godt genforeningsår. 







Tale






 Kære alle sammen. 
I Danmark findes der omkring 62.000 kolonihaver. 
De er alle et lille stykke af vores historie. Hvor arbejderklassen kunne mærke græs under fødderne. Hvor livet kunne leves i sus og dus i mormors kolonihavehus. 
Her i Aalborg ligger en af dem. Det er den, der er blevet lavet en dokumentar om. Har I set serien på TV2? Så kender I den. 
Formanden Finn. Der kommer med nye ideer. Den gamle garde. Der gerne vil holde fast i tingene, som de var. Den flinke næstformand Kim og den stille slider i bestyrelsen Susanne. Vi har lært ”Fjolle” at kende. Og vi ved nu hvorfor, han bliver kaldt det. 
Alt sammen er det sikkert lidt karikeret, men med problemer som mange kan genkende. 
Hvordan forskellige generationer kan støde sammen. Nogle ser biodiversitet. Andre ser ukrudt. 
Og mens vi følger bestyrelsen i kolonihaven, så hører vi Niels Hausgaards lune stemme. 
”I den her forening. Ja, faktisk I hele vort lille land. Er vi afhængige af, at vi har tillid til hinanden. Tillid til familien. Tillid til naboen. Og tillid til at vi bare vil hinanden det bedste.” Det siger han på et tidspunkt. 
Men kort efter er der fornyet ballade i foreningen. Forskellige opfattelser af hvordan man kommunikerer. Overfor hinanden. På Facebook. Lidt for meget mig. Lidt for lidt os. 
På den måde fortæller haveforeningen måske mere om Danmark lige nu, end vi har lyst til.
Udfordringerne er ofte de samme. Hvordan får man nogen til at tage ansvar i bestyrelsen, hvis man konsekvent bliver udråbt som idiot. Om forandringer kan gå for hurtigt. Om man må tage en hotdog på arbejdsdagen, hvis ikke man har lavet noget. 
Jeg ved, at mange vil kunne nikke genkendende til det her. Fra skolebestyrelsen. Fagforeningen. Fodboldklubben. 
Danmark er ikke et land bygget på splittelse. Tværtimod. Danmark er et fantastisk land. Og vi danskere kan godt finde lidt mere selvtillid i det, vi er fælles om. 
Tilliden. Foreningerne. Den lave ulighed. Den sunde fornuft. Pragmatisme og samarbejde. En kold øl har løst meget. Det samme har det, når vi mødes. Se hinanden i øjnene. Mærke intentionen bag holdningen. Erfaringerne bag værdierne. 
Det er opgaven for os i den her weekend. Afstemme med hinanden. Anerkende udfordringerne. Være nysgerrige på løsningerne. 
Og se jer lige omkring. 
Det er os her i salen, der er med til at sætte retningen. Ikke kun for Socialdemokratiet. Men for Danmark. 
Fordi vi ved. Fordi vi har bevist. 
At det vi siger. Det gør vi. 
<chunk>Da vi var samlet her i Aalborg sidste år, der stod vi foran en valgkamp.
Jeg var stolt af vores rene S-regering. Stolt af hele ministerholdet. I løbet af 3,5 år leverede vi mange mærkbare politiske resultater. Den grønneste regering nogensinde. Endnu flere mennesker kom i arbejde. Arne fik sin pension. 
Vi formidlede et bredt samarbejde i hele Folketinget. 
Og vi havde på mange måder et tæt samarbejde. Især Med SF og Enhedslisten. Og i en række sammenhænge også med Alternativet og De Radikale. Det har vi i øvrigt stadig – og det er jeg glad for. 
Men S-regeringen havde en udløbsdato. 
Vi blev reelt væltet af dele af vores eget parlamentariske grundlag. Og derfor sluttede den rejse. 
Men for Socialdemokratiet vil der altid være en ny. 
Vi vidste, at der skulle træffes beslutninger, der krævede lederskab. 
Den polarisering vi oplevede af vores samfund. Det krævede samarbejde. 
For at finde balancerne. De balancer, vi som parti altid har været funderet i. Mellem økonomisk ansvarlighed og social retfærdighed. Mellem land og by. Mellem idealisme og realisme. Alvor og optimisme. 
Derfor rakte vi hånden frem til partier, som normalt har været vores politiske modstandere. 
Det betyder ikke, at uenighederne er blevet væk. 
Vi er tre partier i regering. Socialdemokratiet. Venstre. Moderaterne. 
Ideologiske forskelle er der masser af. Historiske endnu flere.
Men tag ikke fejl af, at når vi vil i Danmark. Så kan vi mere, når vi sætter os sammen. Når ingen får alt. Så kan slutresultatet alligevel være så meget større end hver for sig. 
Tak til dig Jakob og Venstre. 
Tak til dig Lars og Moderaterne. 
For samarbejdet. Fortroligheden. Og for at I havde modet til sammen med os at finde en fælles vej for Danmark. 
Om nogen ved vi socialdemokrater godt, at det er farligt at hvile på laurbæerne. Men lad os alligevel minde hinanden om. At den retning, vi udstak her i Aalborg for et år siden. Den brede regering, vi gik til valg på. De visioner vi lagde frem for Danmark. 
Det kunne 27,5 procent af danskerne se sig selv i. 
Tak! Til alle jer, der gav os det bedste valg i mere end 20 år. 
<chunk>Siden regeringens start har vi haft travlt. 
Jeg glæder mig over, hvor meget vi har nået. Den første flertalsregering i årtier. Men aldrig en regering, der har nok i sig selv. Alle aftaler er lavet med partier uden for regeringen. Ni ud af ti aftaler med partier på begge sider af den politiske midte. Det er måden, vi ønsker at arbejde på. 
Bare et par nedslag: 
Bred aftale om inflationshjælp. 2,4 milliarder kroner ekstra til dem, som har været hårdest ramt. Folkepensionister, der modtager ældrechecken, får ekstra 5.000 kroner skattefrit i år. 
Danmarkshistoriens største udbud af havvind. Grøn strøm til potentielt 14 millioner danske og europæiske husstande. Og ejerskabet. Ja, for første gang skal hele Danmark også være medejer af Nordsøens overskud. 
Den måske største satsning nogensinde på danskernes sundhed. Vi løfter budgetterne med fem milliarder kroner om året. Oveni det tre milliarder kroner til psykiatrien. 
En helt ny tilgang til vores uddannelser. Vi har lavet en universitetsreform. Bedre og mere fleksible uddannelser. Og som giver os muligheden for en af de største investeringer i erhvervsuddannelserne nogensinde. Det har vi talt om, så længe jeg kan huske. Ikke desto mindre er pengene gået til andre unge og til andre uddannelser. Nu træffer vi så et klart valg. Og omfordeler penge fra de akademiske fag til de faglærte. 
Blot de nedslag på en liste, som med tiden vil vokse sig meget længere. 
Jeg er klar over, at der for nogen også er tidsler. Dem har jeg ikke glemt. Og jeg skal nok vende tilbage til dem. 
<chunk>En af de værste følelser. Som menneske. Og som samfund. Det er at være magtesløs. Ikke at kunne stille noget op. Ikke at kunne ændre tingenes tilstand. 
De fleste vil opleve den følelse på et tidspunkt i livet. Når vi mister vores kære eller ved sygdom. Andre har følelsen tæt på kroppen i det daglige. Hvor man føler sig fanget i tilværelsen. Hvor man ikke er i stand til at skabe det indhold i livet, som man håbede på. 
Det er grundlæggende derfor, jeg er socialdemokrat. For mig er vores parti historien om det modsatte af magtesløshed. I mere end 150 år har vi sikret generationer af mennesker mere magt over deres eget liv.
Jeg har nu været statsminister i mere end fire år. Og præcis det her har været min vigtigste ledetråd. Når vi bliver mødt af en global pandemi. En energikrise. En galopperende inflation. Så har vores svar ikke været: Vi krydser fingrene – og så må en anden tage de sidste. 
Nej. Vores svar har været socialdemokratisk. Vi har handlet. Og vi har turde løbe en risiko. Og svarene har været funderet i den unikke danske samfundsmodel, der står som et lysende fyrtårn for resten af verden. 
Da pandemien ramte os, var vores svar klart. Vi ville gøre alt, hvad der stod i vores magt for, at sundhedskrisen ikke blev afløst af en social krise. Med høj arbejdsløshed. Mistro til fremtiden. 
Derfor hjælpepakker. Derfor lønkompensation. Derfor hele 17 trepartsaftaler. 
Da russerne angreb Ukraine og bragte krigen tilbage på vores kontinent, satte vi os ikke i ly af andre. Tværtimod. Danmark meldte ud fra start; 
Ukrainernes kamp for demokrati og menneskeliv; det er også vores kamp. 
Jeg er ved at revne af stolthed over, at vores lille land helt fra begyndelsen har stået i front i hjælpen til Ukraine. Og som I ved, det allerførste land til at donere de kampfly landet har efterspurgt længe. 
Vi ligger ikke i læ af andre. Andre slutter sig til den retning, vi sætter. 
Det er den pen man skal bruge, når man vil skrive verdenshistorie. 
Og hvor står vi så nu? Efter de her svære år. 
Meget lav arbejdsløshed. Overskud på de offentlige finanser. Og aldrig har beskæftigelsen været højere i Danmark. 
Alle de, der sagde, at vi igennem en aktiv krisepolitik førte Danmark til kanten af afgrunden.
De, der med fortidens teoretiske kugleramme mente, at vi var for ambitiøse med vores aktivistiske finanspolitik. 
At nogle måtte falde undervejs, snuble og ikke blive hjulpet op igen. 
Kære venner. 
Vi havde ret. De tog fejl. 
<chunk>Vi har et af de stærkeste velfærdssamfund i verden. Hvor lokale politikere over hele landet gør deres bedste for at skabe gode rammer for vores børn og unge. Vores syge. Vores ældre. Ja, os alle sammen. 
Uanset størrelsen på din pengepung vil vi et Danmark, der ikke efterlader nogen. Leave no one behind, siger de i udlandet. 
I Danmark; der viser vi det hver dag. 
Udfordringen er ikke, at danskerne har vendt velfærdssamfundet ryggen. 
Udfordringen er, at vi mangler medarbejdere til at realisere vores politiske drømme. 
Og på private arbejdspladser i alle landsdele eksporterer vi et hav af varer til resten af verden. Fordi vores private virksomheder og ansatte er dygtige. Samarbejder og forstår hvordan vi skaber vækst og arbejdspladser. 
Her er udfordringen ikke, at ordrebøgerne er tomme. Udfordringen er, at der allerede nu mangler dygtige faglærte til at udføre opgaverne. 
Den her udfordring kan siges på mange måder. Fremskrivninger. Opgørelser. Mellemfristede planer. Alt sammen teknikkens sprog. Men det vigtige er ikke teknikken. Det vigtige er, hvad det her betyder.
En gammel mand, der har knoklet hele sit liv. Hans elskede hustru gennem mere end 60 år netop død. Nu har han brug for velfærdssamfundet. Til personlig pleje. Et sår på skinnebenet. Til medicin. Men han kommer for sent ud af sengen. For der er ikke medarbejdere nok på arbejde. 
Det er jo dét, det handler om. Det handler ikke om, at vi engang ude i fremtiden kan se i et regneark, at der kommer til at mangle medarbejdere. 
Både i den offentlige og private sektor. Det handler om, at vi kan se det hver eneste dag. Allerede nu. 
Det er det, det her handler om. Så kan man kalde det arbejdsudbud. Strukturel beskæftigelse. Eller hvad man gerne vil. Men det handler grundlæggende om at sikre flere af de rigtige kollegaer til vores hårdtarbejdende ansatte i både den offentlige og private sektor. 
Og på den måde er det her ærkesocialdemokratisk. For vi ved jo godt. Hvis velfærden får lov til bare at blive dårligere og dårligere. Så er det de forkerte, der betaler prisen. 
Og lad mig lige nævne store bededag i den forbindelse. Nogle troede måske, at jeg ville forbigå den i tavshed. Men så kender man mig ikke godt nok. 
Vandt vi en popularitetskonkurrence på den konto? Næppe. Var det det rigtige at gøre? Det mener jeg absolut. Fordi vi på en og samme tid gjorde tre ting: 
Vi skaffede finansiering til det, vi gerne ville. 
Vi skaffede flere medarbejdere til et arbejdsmarked, der har brug for dem. 
Og vi gjorde det uden, at det var dem, der i forvejen har mindst. Dem med dårligst tilknytning til arbejdsmarkedet. Dem med udfordringer i livet, der skulle betale. 
For denne gang var vi alle med til at bidrage.
Det var heller ikke alle her i salen, der var helt tilfredse, da vi for år tilbage ændrede vores udlændingepolitik. Vi er blevet kaldt både det ene og det andet. Og især fået at vide, at en stram udlændingepolitik ikke er socialdemokratisk. 
Hvor var det godt for Danmark, at vi stod fast. Der skal være styr på antallet af mennesker, der kommer hertil. Ellers kan vores land ikke hænge sammen. 
<chunk>Jeg vinder heller ikke en popularitetskonkurrence på det næste jeg vil sige. 
I vores samfund har der siden anden verdenskrig været en kontrakt. Ikke en af dem på papir med tinglysning og den slags. Men mellem os danskere. 
Kontrakten den hedder: Alle der kan arbejde, skal arbejde. Selvfølgelig kan man blive syg undervejs. Eller på anden måde blive ramt af udfordringer igennem livet. Men ellers skal man bidrage. 
Det er ligningen i al sin enkelthed. 
Det her er selvfølgelig ikke en kritik af de mange børnefamilier, der kan have svært ved at få hverdagen til at hænge sammen. På ingen måde. Og selvfølgelig skal alle arbejdspladser være med til at sikre en ordentlig sammenhæng mellem arbejde og familie. 
Alligevel lyder det hårdt. Og det er det også. Men hvis ikke vi holder fast i vores stærke arbejdsmoral. 
Ja, så holder vores velfærdsmodel ikke. 
Thorvald Stauning var endnu mere direkte. Prøv at høre, hvad han mente:
”Uvirksomhed og dovenskab er menneskenes fjender. Ved flid og arbejde kommer de enkelte frem. Og hver enkelt er med til at skabe et samfund, der kan yde en god tilværelse både under arbejdet. Og når livsaftenen melder sig. ” 
Det er derfor, at jeg er så stålfast i, at vi skal løse udfordringen med manglen på arbejdskraft. For hvis ikke vi lykkes med det, så er der ganske enkelt ikke et skattefinansieret velfærdssamfund i fremtiden. 
Det er ikke et problem for de rigeste. De skal nok klare sig. Og det kommer middelklassen også til. Men ikke de dårligst stillede. Så bliver det dem med de mindste indkomster, der frygter, når livsaftenen melder sig. 
Så alvorligt er det. 
Hver især må vi løfte vores del af ansvaret for fællesskabet. Og politisk har vi tænkt os at komme hele vejen rundt. 
Fra vores uddannelser til de mere end 40.000 unge i potentialegruppen. 
Fra arbejdspligt for dem i kontanthjælpssystemet med et integrationsbehov til en omorganisering af vores offentlige sektor. 
Bedre arbejdsmiljø og mindsket sygefravær. 
Til at gøre det mere attraktivt for flere at gå op i tid. 
Vi skal hele vejen rundt. 
<chunk>Og ja – det handler også om løn. 
Jer, der arbejder direkte med mennesker.
Jer, der tager det hårde slid. 
De skæve vagter, når vi andre har ferie. 
Eller er på arbejde, når de fleste sover. 
Jer, der står med de mest udsatte patienter. De farligste indsatte. 
I fortjener større anerkendelse. I fortjener at få lidt mere til jer selv. 
Og det får I nu. 
Regeringen har afsat 3 milliarder kroner til bedre løn og arbejdsvilkår. Det svarer til en lønstigning før skat på 2.500 kroner om måneden. Det er noget, der kan mærkes. 
Men det er det altså kun, hvis vi tør prioritere midlerne. Hvis vi i stedet for at fordele det tyndt ud på alle de mere end 800.000 offentligt ansatte. Giver det til knap hver fjerde. 
Det er derfor, vi fra regeringens side har peget på sygeplejersker, SOSU’er, fængselsbetjente og pædagoger, som nogle af dem, der bør tilgodeses. Fordi det i høj grad er jer, der mangler kolleger eller kommer til det i fremtiden. Jer, der også mangler mere tid. 
Er det så en udtømmende liste? Nej. Det er et udspil. Som nu skal forhandles med arbejdsmarkedets parter. Men uanset hvor de forhandlinger ender. Så kommer vi til at insistere på, at pengene skal målrettes. 
For det her er også værdipolitik. Det er muligheden for at lade nogle flere af de offentlige lønkroner gå til jer med de hårdeste job. 
For et par uger siden besøgte jeg SOSU-uddannelsen i Herning.
Det var en god oplevelse. Og det var rørende at opleve, hvor mange der vælger uddannelsen netop fordi, de har lyst til at gøre en forskel for andre mennesker. Finere bliver det ikke. 
Men det var også beskæmmende at høre, hvordan de bliver mødt af omgivelserne. Af os andre. 
En voksen kvinde fortalte os den her historie. Tidligere arbejdede hun med vækstpolitik i London. Dengang sagde folk; ”nej, hvor spændende”. 
Nu vil hun være SOSU-assistent i Jylland. Nu siger folk; ”hvorfor?!”. 
Vi kan kalde det mangel på prestige. Mangel på anerkendelse. Mangel på status. 
Kald det lige, hvad du vil. Men der findes ingen ord – ingen ord for – hvor håbløs den indstilling er. 
Den mentalitet er vi simpelthen nødt til at ændre. 
Vi skal passe bedre på dem, der passer på os. 
Og det handler ikke kun om løn. Men det handler også om løn. 
Jeg er stolt af at stå i spidsen for en regering. En bred regering. Der nu langt om længe sender det signal, at dét vil vi gøre noget ved. 
Som sætter handling bag ordene. 
Og jeg er særlig stolt af, at det ikke er noget, der er kommet ud af det blå. Det er ikke en fiks ide, vi pludseligt har fundet på. 
Det er et løfte, vi socialdemokrater gav i valgkampen. 
Vi sagde det. Vi gik til valg på det.
Nu gør vi det. 
<chunk>Præcis som da vi før valget i 2019 sagde, at vi ville gennemføre Arne-pensionen for de mest nedslidte. Mange var imod. 
Vi sagde det. 
Vi gjorde det. 
For ved I hvad? 
Man kan regne med Socialdemokratiet. 
Det vi siger, det gør vi. 
<chunk>Lad det også være mit løfte til jer her i salen i dag. 
Glemmer I. Så husker jeg. 
For lønløftet var ikke det eneste, vi gik til valg på. 
Vi gik også til valg på skattelettelser. 
HK’eren, der står i butik. Eller sidder ved kassen. Den enlige forsørger. Med tre børn, der går til fodbold. Som drømmer om en ferie i ny og næ. 
Men som måske også skal have råd til, at renten er steget.
Pensionisten, der planlægger indkøbene efter de bedste priser i tilbudsaviserne. Og som om nogen har mærket, hvad inflationen rigtig betyder. 
Ingen af dem har særlig meget tilbage til sig selv, når først skatten er betalt. 
Derfor gik vi til valg på at forhøje ældrechecken. Og lette skatten for jer med helt almindelige indkomster. 
At være et arbejderparti. Det handler altså ikke om, at dem der arbejder, skal beskattes mest muligt. 
Det handler til gengæld om fordeling. Om rimelighed og retfærdighed. At de bredeste skuldre skal bære de tungeste byrder. 
For hver 10 kroner vi letter personskatterne, så går mere end otte kroner til beskæftigelsesfradraget. Det betyder skattelettelser for lønmodtagere med helt almindelige indkomster. 
Og for at blive i det billedsprog. Så betyder det så også, at ud af den 10’er. Så går der under to kroner til at lempe topskatten for dem, der har gode indkomster. 
Hvordan kan Socialdemokratiet acceptere det? 
Er det ikke som hund og kat? Som Pia Kjærsgaard og kebab. Som Lasse Ryberg og hippietøj? 
Ja, det kan vi blandt andet fordi, at en del af de to kroner finansieres ved, at dem der tjener allermest. At de så også bidrager lidt mere. 
Og selvfølgelig er der også kompromisser i det her. 
Vi kan jo ikke på den ene side forvente, at andre partier kan se sig selv i de socialdemokratiske prioriteter. Et lønløft i den offentlige velfærd. En CO2-afgift for landbruget. Bedre dagpengedækning. Arne-pensionen.
Hvis vi så på den anden side ikke vil tage hensyn til de prioriteter, der er vigtige for andre partier. 
Der er dem, der mener, at svaret på det meste er, at skatten skal ned. Ligegyldigt hvad spørgsmålet er. Ned med skatten, op med humøret – tror jeg, man siger. 
Nu er vores humør heldigvis lidt mere robust end det. Men pas nu på, at Socialdemokratiet omvendt ikke bliver et parti, hvor svaret på det meste er, at skatten skal op. 
Socialdemokratiet kan godt være i de samlede planer, hvor der også er skattelettelser. Hvis balancerne er de rigtige. 
Med den skattereform, der er aftalt i regeringsgrundlaget. Så får den enlige arbejder med et barn 7.600 kroner mere til sig selv om året. Mens direktørfamilien med to børn, hvor direktøren tjener 3 millioner kroner skal betale 9.400 kroner mere i skat om året. 
Hvis ikke de balancer er udtryk for socialdemokratisk politik. 
Så ved jeg ikke, hvad der er. 
<chunk>Særligt fordi vi samtidig investerer i velfærden. 
Jeg ved godt, at det ikke opleves sådan alle steder. At mange kommuner og regioner netop nu slås med sparekataloger. Forsøger at få budgetterne til at gå op. 
Det er svært. 
Og det er samtidig udtryk for et velfærdens paradoks. Det skrev jeg om i en kronik for nylig sammen med en række af vores socialdemokratiske borgmestre.
På den ene side har vi et større offentligt forbrug, end vi har haft i mange år. Kommuner og regioner får tilført flere penge næste år, end de har fået i år. Senest har vi afsat en milliard kroner ekstra på finanslovsforslaget. 
På den anden side et hensyn til inflationen. Den skal vi holde nede. 
Og så det, der er den virkeligt svære opgave. At nogle udgifter bare stiger og stiger uden, at der nødvendigvis har været et politisk ønske om det. 
For eksempel bruger vi 3 milliarder kroner mere på administration i kommunerne i dag, end vi gjorde for ti år siden. Også i staten er udgifterne steget. 
Derfor er det en fælles udfordring. På tværs af Christiansborg, kommuner og regioner. 
Som det eneste parti, der er repræsenteret i samtlige kommuner og regioner, så har vi en unik mulighed for at forstå hinandens virkeligheder bedre, end vi måske altid formår. 
Det vil vi gerne forpligte os på. 
<chunk>Noget andet vi kommer til at levere på, er den grønne omstilling. 
Da vi kom ud af sommeren troede jeg ikke, at der ville være nogen tilbage i Danmark, der ikke forstod alvoren af klimaforandringerne. 
Men hvis ikke en vejrmæssig dramatisk sommer for Europa. Ændringer i havstrømme. En varmere juli på verdensplan end nogensinde før. Kæmpehagl i Italien. Skovbrande i Grækenland. Norge hårdt ramt af oversvømmelser. 
Når ikke alt det, kan få selv Pernille Vermund og Nye Borgerlige til at indse, at der er behov for handling. Ja, så tror jeg ikke, at der er noget, der kan.
Hun ville gerne have temperaturen op og skatten ned, som hun sagde. 
Jeg vil gerne have seriøsiteten op. Og populismen ned. 
De partier, der ikke for alvor anerkender klimaforandringerne kommer forhåbentligt ikke til at have afgørende indflydelse på dansk klima- og energipolitik. 
Det er simpelthen for vigtigt. Det er nu, resultaterne skal i hus. Det er vigtigt for kloden. Men også af en anden årsag. 
For klimaspørgsmålet har en energi i sig, som vi skal være meget opmærksomme på. 
En positiv energi. Alle jer der gerne vil forandring. Fremskridt. Handling. Den energi er god. Den er nødvendig. Den holder os til ilden. Unge som ældre. 
Men der er også en energi, der nogle gange er negativ. Rysten på hovedet imellem generationer. Kampagner på sociale medier i stedet for handling i lokalsamfund. Bevidste misforståelser. En farlig tvivl på om demokratiet reelt kan løfte opgaven. 
Den del er ikke god. For den bringer ikke noget godt med sig. Den finder ikke løsninger. Og den risikerer at splitte os som befolkning. 
For mig er der særligt tre ting, dansk klimapolitik skal levere. 
For det første er det altafgørende, at vi når de mål, vi sætter os. Vi har besluttet os for at være ambitiøse. Presse os selv. Hvis ikke vi leverer. Sikrer, at vi når de mål, vi sætter os. Så forsvinder det vigtigste, vi har at tilbyde: At vi netop ikke er magtesløse. 
De næste store skridt bliver en CO2-afgift på landbruget. En fly-afgift, der skal sikre, at vi flyver grønt i Danmark. Og så skal der etableres meget mere vedvarende energi. Både på land og på havet.
For det andet vil vi ikke lade noget politisk emne splitte os som nation. Man kan ikke sætte det på formel. Men vi må aldrig miste den brede opbakning i Danmark. Det her handler ikke om partitaktik. Men for klodens skyld. For det er den, der er på spil. 
Uden den folkelige opbakning går der ikke lang tid, før den grønne omstilling bliver til en nulstilling. 
For det tredje skal Danmark være et reelt foregangsland. Et land hvor resten af verden kan se muligheder. Blive inspireret til handling. Se, at det kan lade sig gøre at løse klimakrisen samtidig med, vi skaber nye arbejdspladser. At vi omstiller os uden, at uligheden stiger. 
Det er de her tre ting, vi vil måle os selv på. Det løfte vi giver. 
Hvad betyder det? Ja, det betyder, at der uden tvivl vil være nogen, der ikke mener, at det er godt nok. 
Det tager vi med. Og det gør vi i vished om, at sådan har det altid været. 
Når Socialdemokratiet sætter sig i spidsen for de store forandringer af samfundet. Så har der altid været højlydt kritik. Både fra den ene og den anden side. Og det er okay. 
For vi ved, hvad der er vigtigt for os. At vi rent faktisk kommer i mål. 
”Det næste skridt bliver svært”. Sådan har det lydt siden, vi startede. Og sandheden er, at det næste skridt altid vil være svært. Om lidt vil vi selvfølgelig have opfyldt 2025-målet. Så vil vi få at vide: ”Det er det næste, der bliver svært”. 
Det er ok. 
Det bærer vi. Sammen med ansvaret. 
Nogle taler om det. 
Vi gør det.
<chunk>Kære venner, 
Jeg skal til at slutte min tale. 
Vi vil bruge de kommende år til at gøre velfærdssamfundet stærkere. 
Vi skal i mål med lønløftet for at sikre flere medarbejdere. 
Men der er også andre vigtige opgaver foran os. 
Vi skal fortsætte vores store engagement i Ukraine. Det er fremtidens Europa, der formes i de her år. 
Alt det vi tror på – alt det vi står for - vil tabe, hvis det igen er den stærke mand og magt, der definerer andre landes grænser. 
Ruslands krig er en gammeldags og ondskabsfuld krig. Med tusinder og atter tusinder ofre. 
Jeg bliver ofte spurgt hvad vi gør, hvis europæerne bliver trætte af krigen. Helt ærligt. Så længe ukrainerne kæmper, så kan ingen af os tillade os at vige fra deres side. 
Der er få øjeblikke i verdenshistorien, der definerer fremtiden og menneskeheden så meget som netop nu. Det er ikke Putin. Det er Zelensky, der skal vinde den her krig. 
Også her gælder det. At når vi siger, vi vil hjælpe Ukraine. Så gør vi det. 
Og når vi siger, vi vil styrke psykiatrien. 
Så gør vi det.
Regeringen har besluttet at afsætte penge i vores kommende 2030-plan til at levere den nødvendige 10-års plan for psykiatrien. 
Vi skal have fokus på forebyggelse, på bedre indlæggelser. En bedre sammenhæng mellem indlæggelse og skole og arbejde. Og på at gå op imod den sårbarhed, som alt for mange børn og unge oplever. 
Også her løser penge ikke alle problemer. 
Vi bliver nødt til at få gjort noget ved de underliggende problemer i for mange børns liv. 
Barndommen er blevet kortere. Legen og de voksne autoriteter fylder mindre. Skærmene til gengæld alt for meget. De forpligtende fællesskaber er blevet færre, og individet fylder tilsvarende meget mere. 
Hvis vi kun har fokus på den ene side af mønten, får vi kun behandlet symptomerne. Det får vi ikke glade børn af. Vi får heller ikke robuste børn. 
På samme vis med folkeskolen. Som er en god skole. Men også en skole, der styres for meget i detaljen, og hvor ikke mindst mange drenge oplever at blive skoletrætte. 
Om kort tid kommer vi med regeringens forslag til en ny skole. Som er mere praktisk. Hvor læreren skal spille en stærkere rolle, og hvor vi sætter fri fra detailstyringen. 
Frisættelsen er gennemgående for den her regering. Det gælder også på ældreområdet. Hvor vi vil have mere tid til omsorg. Og mindre tid på skemaer og papirnusseri. Det er en bunden opgave for regeringen. Som jeg glæder mig til, vi kan præsentere et samlet bud på. 
Sættes fri skal banderne ikke. Tværtimod. Med det bandeudspil vi lige har fremlagt, understreger vi igen, at vi har viljen til at komme den organiserede kriminalitet til livs. 
Det er blot fem af de store opgaver, der ligger lige foran os.
Men fælles for dem alle er: 
At det vi siger. 
Det gør vi. 
<chunk>Vi har i det hele taget meget, vi gerne vil nå. 
Og vores udgangspunkt er godt. 
Da vi var samlet her sidste år, fortalte meningsmålingerne, at vi lå på omkring 23 procent. 
Men da danskerne gik til stemmeurnerne. 
Der valgte 27,5 procent af danskerne at sætte deres kryds ud for vores parti. 
På ryggen af en historisk vanskelig valgperiode. 
Ja, der stemte næsten en million danskere på Socialdemokratiet. Det bedste resultat for os i mere end 20 år. 
Det gør mig stolt. Og jeg vil gerne takke hver enkelt af jer, der gav os jeres stemme. Vi gør os umage hver eneste dag for at indfri den tillid. 
<chunk>Den kolonihave jeg indledte min tale med. Den besøgte jeg i går. Og jeg har en besked med fra dem: Det er ikke så slemt, som det kunne se ud. De har det også godt. Har haft en skøn sommer. Med øl over hækken. Døde duer og asiatisk holistisk bevægelsesterapi.
Men de havde også en påmindelse med til os alle sammen. Hvis vi kun trækker på fællesskabet. Hvis ikke vi selv investerer i det. Så forsvinder det. 
Hvis ikke vi vil hinanden. Hvis vi holder fast i fordomme om hinanden. Så glider vi fra hinanden. 
Socialdemokratiet vil altid være det parti, der insisterer på fællesskabets styrke. Menneskers ansvar. Og en socialt retfærdighed udvikling. 
Jeg er meget bevidst om det ansvar, jeg har. Tak fordi, jeg nu i mere end otte år har fået lov til at være jeres formand. 
Hver dag er et privilegium. Og jeg ved, jeg bærer en fakkel, hvis lys aldrig vil blive slukket. 
Tak for ordet. 







Tale






Det føles som lang tid siden nu, at jeg – desværre – sagde nej til at tale i Fælledparken i år. Jeg syntes, der har været for mange uroligheder – blandt andet sidste år, hvor det kom til slåskamp foran scenen.
Men jeg må indrømme, at det her. Det er godt nok 
meget 
stille. Jeg står i en nærmest tom sal på Arbejdermuseet. Holder tale på video. Og håber, at I ser med derude.
Og skulle der være nogen autonome, der også ser med. Så skal I virkelig pifte højt, hvis I skal overdøve mig denne gang ...
<chunk>1. maj er dagen for de store ord. Og for de vigtigste værdier.
Den seneste tid har gjort det meget håndgribeligt, hvad de ord egentlig betyder i virkeligheden.
I min levetid har jeg aldrig set så mange mennesker hjælpe hinanden. Aldrig har jeg set så stærkt et sammenhold. Aldrig har jeg set solidariteten blomstre så meget som nu.
Vi kan se, at vores indsats – hver især og i fællesskab – den nytter. Ja, den er faktisk helt afgørende.
Indtil nu har vi nået de mål, vi satte os. Vi har reddet menneskeliv. Vores sundhedsvæsen er ikke brudt sammen. Og hjælpepakkerne holder hånden under mange lønmodtagere, selvstændige og virksomheder.
De gode resultater skal vi holde fast i og samtidig – skridt for skridt – går vi en ny hverdag i møde. Regeringens strategi består af fem afgørende elementer: Vi skal teste. Flere skal bruge værnemidler. Hygiejnen er vigtig. Afstand er afgørende. Og vi skal fortsat undgå at samles mange mennesker.
Det er vores vej. Vores mål er selvfølgelig, at vi skal kunne leve vores normale liv igen. 
<chunk>Verden befinder sig stadig midt i en sundhedskrise. Rundt om på jordkloden har tusinder mistet livet. Der er indført udgangsforbud. Sundhedssystemer er kollapset.
Også herhjemme har sygdommen haft menneskelige og økonomiske omkostninger. Jeg føler med alle familier, der har mistet. Firmaer der er gået konkurs. Jer, der ikke længere har et arbejde.
Heldigvis er meget også gået godt. Og flere spørger: Hvad skyldes det? Svaret er nok lettere at give engang i fremtiden.
Men jeg kan få øje på i hvert fald tre forklaringer. For det første: Vi har været gode til at samarbejde.
Som regering sagde vi til virksomhederne: Hold igen med fyresedlerne. Send i stedet medarbejdere hjem. Staten dækker en stor del af lønnen. Virksomhederne resten. Og medarbejderne selv. Ja, de bidrager med fem feriedage.
En trepartsaftale blev forhandlet på plads på rekordtid. Tak til fagforeninger og arbejdsgivere. Et enigt folketing. 10 forskellige partier. Blev enige om historisk store hjælpepakker.
Vi rykkede sammen. Vores traditionelle uenigheder syntes pludselig meget små. I fællesskab tog vi opgaven og ansvaret på os. Lyttede til hinandens ideer og forslag. Jeg håber, det fortsætter sådan.
For selvom at mange har mistet deres job. Selvom flere desværre vil følge.
Så kan vi i dag – 1. maj – også se nogle af resultaterne af de aftaler, vi har indgået.
150.000 mennesker har undgået en fyreseddel, fordi der er søgt om lønkompensation. De er sendt hjem med løn – men de har stadig et job. Der er udbetalt ca. 6 mia. kr. i lønkompensation. Vi har hjulpet over 25.000 virksomheder.
Med andre ord: Vi passer på hinanden.
Og det er måske det andet, vi har lært om os selv.
Konfronteret med corona besluttede vi os for at handle. Vi nægtede at acceptere, at sygdommen bare spredte sig i befolkningen.
Vi begyndte ikke først at regne på, hvad et menneskeliv koster.
Vi insisterede derimod på, at i et velfærdssamfund. Der får man hjælp, når man bliver syg.
I Danmark lader vi ikke Fanden tage de sidste.
Den tryghed, der ligger i at vide det. At du er ikke alene. Det er en tryghed, der giver mod.
Og vi kan se, hvordan det spirer frem med nye ideer og måder at gøre tingene på.
Det er for mig at se det tredje, vi har lært.
Vi finder løsninger.
Jeg er imponeret over, hvor mange danskere der tager ansvar i den her situation. Erhvervslivet omlægger deres produktion. Finder på nye koncepter. Det gør mig stolt.
Men at danske virksomheder er dygtige til at omstille sig. Det vidste vi dybest set godt i forvejen. Lige nu ser vi præcis det samme i den offentlige sektor.
Og jeg tør godt sige. At den næste reform fra Christiansborg. Den næste overenskomst. Den næste kommunale handlingsplan. Det får alt sammen mere end svært ved at måle sig med de forandringer, som medarbejdere og ledere har skabt sammen de sidste to måneder.
Det skal vi lære af. Vi politikere skal styre mindre. Tilliden skal tilbage. Vi skal stole på, at hvis vi tør sætte rammerne mere fri. Så finder man løsninger lokalt.
<chunk>Vi samarbejder. Vi passer på hinanden. Vi finder løsninger.
Tre forklaringer på hvorfor vi – indtil nu – er lykkedes med at få smitten under kontrol, skærme os mod de økonomiske konsekvenser og nu er i gang med at genåbne.
Det kan også siges helt kort. Ét ord udtrykker det meget præcist. Samfundssind.
På en dag som 1. maj kan vi også kalde det noget andet.
Solidaritet.
Vi er i samme båd. Vi holder alle afstand. Og virussen skelner ikke mellem, hvad du tjener, hvor du bor eller hvem du er.
Men corona tager alligevel mest fra dem, der i forvejen har mindst. Mange lønmodtagere har job, hvor man er mere udsat for smitte end andre.
Jer, der er ældre eller svækkede. I bliver hårdest ramt af sygdommen.
Og jer, der er ensomme eller kommer fra udsatte hjem. I betaler den største pris for, at vi ikke kan omgås hinanden, som vi plejer.
Vi beder de svageste om at være de stærkeste.
Det gør forpligtelsen for os andre så meget større. Det gælder ikke mindst, når vi nu ser fremad.
<chunk>Arbejdsløsheden viser igen sit grimme ansigt.
Nøjagtigt som vi så det under finanskrisen for ti år siden.
Dengang var det jer, der havde mindst, der blev hårdest ramt. Jer med de korteste uddannelser. Og de laveste lønninger. Og ikke nok med det. Bagefter var det også jer, der i høj grad skulle samle regningen op.
Sådan må det ikke blive igen.
Genopretningen af dansk økonomi skal være retfærdig.
Og vi skal ikke kun genoprette. Vi skal også genopfinde.
Vi skal finde nye måder at arbejde på. Nye måder at organisere os på.
Og vi skal først og fremmest gøre det bæredygtigt. Af hensyn til klimaet.
I stedet for bare at gøre, som vi plejer. Så har vi muligheden for et grønt sporskifte. Vi skal ikke bare kickstarte økonomien. Vi skal også kickstarte klimakampen.
Det starter vi på i dag.
Regeringen foreslår, at der afsættes 30 mia. kr. til at renovere den almene sektor. Med en ekstraordinær indsats allerede i år. Det betyder, at vi kan forbedre lejernes boliger. Gøre noget ved skimmelsvamp og utidssvarende boliger. Det er godt for lejerne. Samtidig kan vi energirenovere. Udskifte oliefyr. Det gavner klimaet. Og de byggeprojekter, der dermed sættes i gang. Det skaber arbejdspladser. Det gavner beskæftigelsen.
Tre pejlemærker vil gå igen i de udspil, regeringen vil fremlægge.
Det skal være retfærdigt. Det skal være økonomisk ansvarligt. Det skal være grønt.
De pejlemærker gælder også for regeringens mål og værdier i det hele taget. Vores signaturprojekter. De skal selvfølgelig tænkes sammen på en ny måde. Danmark og verden er forandret. Men vores ambitioner og drømme. De er uforandrede.
Det, der var vigtigt før corona. Det er også vigtigt efter corona.
For nok har krisen vist os, at meget kan foregå på nye måder. Men det har også bekræftet, at der er stor forskel på vores arbejdsliv. Det er ikke alle, der kan arbejde hjemme. Det er ikke alle, der kan mødes på Skype eller Zoom.
Tusindvis af danskere er startet tidligt på arbejdsmarkedet. Gået ud af skolen efter 7., 8. eller 9. klasse. Arbejdet hårdt. Måske om natten. Løftet meget. Mange gange.
De har fortjent en værdig tilbagetrækning. Vi gik til valg på at indføre en ret til tidlig pension. Fordi der er mennesker, der ikke bare kan blive ved med at arbejde. Corona-virussen har forsinket vores arbejde. Men kun forsinket. Ikke aflyst. Uretfærdighederne er ikke blevet mindre. Det gælder for Arne. Det gælder for tusindvis af andre gode danske lønmodtagere.
Det er regeringens ambition, at en ny ret til tidlig pension bliver forhandlet og vedtaget i år. 
<chunk>Lige nu skal vi blive ved med at have corona under kontrol. Og vi skal have styr på genåbningen af Danmark.
Det forhandler vi videre om i dag. Sammen med Folketingets partier. Jeg tror, det er første gang nogensinde, at jeg holder 1. maj sammen med de borgerlige partier. Det bliver forhåbentlig ikke en vane, men meget er i sandhed anderledes i år.
Vi skal genåbne kontrolleret og klogt. I en takt og på en måde, der selvfølgelig er sundhedsmæssigt forsvarlig. Vi vil ikke lade os presse til at gå for hurtigt frem.
Hvad der åbner næste gang i fase 2. Og rækkefølgen for hele genåbningen. Det præsenterer vi i næste uge. Indtil da:
Tak til alle jer derude, der har set med.
Og tak først og fremmest for at have holdt ud og holdt ved siden corona-krisen ramte os.
Vi holder sammen ved at holde afstand. God 1. maj.







Tale






Da jeg stod på talerstolen her sidste år og holdt min åbningsredegørelse. Der takkede jeg en række kolleger for deres mangeårige indsats for folkestyret og for Danmark.
I dag kan vi byde velkommen til hele 65 nyvalgte medlemmer af Folketinget.
Tillykke til alle jer, der er valgt ind for første gang. Og til jer, der har opnået genvalg.
Danmarks Riges Grundlov er blandt de ældste forfatninger i verden. Vi var et af de første lande til at indføre almindelig stemmeret. Og vi har igennem turbulente tider i verden og Europa holdt fast i vores demokrati og folkestyre.
Danmark er et land med megen tillid mellem mennesker. Valgdeltagelsen er høj. Og den danske befolkning er vidende, engageret og deltagende.
Vi her i salen repræsenterer et fantastisk folk. Et fantastisk land. Og vi skal passe på vores dyrebare og velfungerende demokrati.
Det er vores fælles opgave.
Mit håb er, at den valgperiode, vi nu tager fat på, vil blive kendetegnet af samarbejde og ordentlighed. Både over for de mennesker, vores beslutninger vedrører. Og over for hinanden her som kolleger.
Splittelse og polarisering er nemt. Men et velfungerende samfund kræver det modsatte.
Derfor har netop vi 179 en helt særlig opgave. Hver dag at arbejde for det fælles bedste for den befolkning, vi har fået det kæmpe privilegium og ansvar for at repræsentere.
Jeg glæder mig til samarbejdet. Både om det nære. Og om det, der sker i verden omkring os.
Vi lever i en tid præget af uforudsigelighed og store udfordringer.
Først en pandemi. Så en krig i Europa. Energikrise. Inflation. Økonomisk usikkerhed.
Men også en tid med håb. Og vilje til at gå nye veje.
Det afspejlede sig i de regeringsforhandlinger, som vi afsluttede kort før jul.
Alle Folketingets partier deltog i drøftelserne. Som blev historisk lange. Fordi vi var grundige. Og afsøgte alle muligheder for at bringe Danmark videre i et bredt politisk samarbejde.
Jeg håber, at der er en del partier her i salen, som kan finde deres aftryk i det regeringsgrundlag, som blev resultatet af forhandlingerne.
Vi har sat nye klimamål – vel og mærke de mest ambitiøse for Danmark nogensinde.
Med et stædigt fokus på at realisere de klimamål, vi har sat – og med de nye for øje – vil vi bane vejen for en hurtigere grøn omstilling.
Fjernvarme og varmepumper skal nå flere danske hjem. Og vi skal udbygge vores globale grønne førerposition. Skabe grøn vækst for vores virksomheder.
Når det gælder velfærden, skal pengene selvfølgelig følge med, når vi bliver flere børn og ældre.
Vi vil holde fast i en stram udlændingepolitik. At have styr på antallet, der kommer hertil, er afgørende for både Danmarks sammenhængskraft, og for at integrationen lykkes.
Men de stramme regler medfører nogle gange udfordringer for mennesker, der ønsker at arbejde og bidrage til Danmark. Det vil vi søge at løse.
<chunk>De kommende år vil vi investere i velfærd. I uddannelse. I sundhed og psykiatri.
Og i forsvaret og vores fælles tryghed.
Fælles for de initiativer, jeg nævner her, er, at de er forbundet med store udgifter.
Men forslagene til, hvordan vi skal finansiere dem. Dem fornemmer jeg ikke, at der er lige så stor appetit på.
Fordi de er svære. Og fordi de vil kræve hårde prioriteringer.
Mon sandheden ikke er den, at det ofte er let at blive enige om at bruge flere penge. Og mindre let at beslutte, hvor de penge så skal komme fra?
Den nye regering er født som et arbejdsfællesskab. Vi er tre partier med forskellige holdninger og historiske rødder. Vi ser ikke ens på alting og kommer nok heller ikke til det.
Men vi deler en fælles erkendelse af, at vi kun når i mål med de ambitioner, vi har for Danmark. Hvis vi indgår et forpligtende samarbejde om de løsninger og reformer, der skal gøre dem mulige.
I min tale i dag vil jeg gerne invitere Folketinget med i det samarbejde.
<chunk>Grundlaget for det danske velfærdssamfund.
Det er selvfølgelig en stærk og robust dansk økonomi.
Det har vi i dag.
Skiftende regeringer har igennem årtier ført en økonomisk politik, der har skabt sunde offentlige finanser. Gode rammevilkår for erhvervslivet. Vækst. Og lav offentlig gæld.
Og kort tid efter de værste bølger af Covid-19 opnåede vi den højeste beskæftigelse i Danmark. Nogensinde.
Vi står godt rustet.
Men vi er også udfordret.
På den korte bane af den høje inflation.
Vi ser heldigvis, at inflationen er aftaget de seneste måneder. Men den ligger fortsat på et meget højt niveau. Det kan mærkes i alle familier.
Regeringen vil inden længe fremlægge et forslag til en ny inflationspakke, der målrettet og midlertidigt hjælper trængte danskere.
Samtidig er vi udfordret af, at verdensøkonomien bremser op. Det vil ramme en lille åben økonomi som vores, der lever af at handle med andre lande.
Vi ser ind i et år, hvor dansk økonomi vil tabe fart. Væksten vil falde. Og arbejdsløsheden vil – desværre – stige.
Derfor skal vi føre en økonomisk politik, der både er ansvarlig og retfærdig. Så vi kommer så skånsomt igennem som muligt.
Og samtidig skal vi styrke Danmark strukturelt.
Om bare syv år. I 2030. Vil der være 125.000 flere ældre på 70 år eller derover. Og 50.000 flere børn under 7 år.
I har alle hørt tallene igen og igen i den netop overståede valgkamp.
Og jeg vil gerne gøre én ting helt klart: Det her handler ikke om at betragte samfundets ældste som en ældrebyrde. Slet ikke.
Det er generationerne før os, der har bygget vores samfund. Vi er jer dybt taknemmelige. Og det er vores opgave at sikre en værdig ældrepleje, når livets efterår melder sin ankomst.
Flere ældre med behov for pleje og omsorg. Flere akutte patienter på sygehusene. Flere børn i vuggestuer, børnehaver, dagpleje, skoler.
Mens andelen af os, der er i beskæftigelse, vil falde.
Det har den konsekvens. At det økonomiske råderum til nye prioriteter er begrænset. Mens mængden af initiativer, vi skal i mål med – initiativer, der koster penge. Er stor.
Nogle eksempler:
At lade pengene følge med, når vi bliver flere børn og ældre. Det vil koste 21 milliarder frem mod 2030.
Bedre løn- og arbejdsvilkår i velfærden. 3 milliarder i 2030.
En psykiatriplan. 3 milliarder i 2030.
Læg dertil beslutningen om, at Danmark selvfølgelig skal levere det bidrag, vi har lovet i NATO.
Regeringen vil fremrykke forsvarsudgifterne. Så vi i 2030 når op på 2 pct. af BNP. Som der er et bredt flertal for her i salen.
20 milliarder mere til forsvar og sikkerhed i 2030.
Uden nye kilder til finansiering. Så går regnestykket ganske enkelt ikke op.
Nogle vil sige: I kan bare hæve skatterne.
Andre vil sige: I kan bare skære ned på velfærden.
Ingen af delene er vejen til at gøre Danmark stærkere. Det vil ikke føre nogen form for udvikling med sig.
Regeringens vej er reformer. Hvor vi vil gøre tingene på en ny måde. Vælge noget fra for at kunne vælge andet til. Og hvor vi alle sammen må bidrage.
For den barske sandhed er, at der ikke findes nogen nemme løsninger.
Tillad mig at være lidt direkte:
Hvis ikke vi reformerer, prioriterer og får endnu flere mennesker i arbejde.
Så må vi slække på de ambitioner, vi har sat for vores samfund.
Enten når det gælder klima. Velfærd. Den enkelte danskers økonomi. Eller de nødvendige investeringer i vores sikkerhed og internationale alliancer.
Så enkelt. Og så svært er det.
Vi kan stille os selv nogle spørgsmål:
Er vi selv tilfredse med det velfærdssamfund, vi tilbyder danskerne?
Er der værdighed nok i ældreplejen? I de rammer, vi giver mennesker med handicap?
Skal vi stille os tilfredse med, at hver tiende elev ikke gennemfører Folkeskolens afgangseksamen?
Er det godt nok, når en ung mand med kræft søges sendt i aktivering, kort tid før han desværre ikke overlever sin sygdom?
Er det godt nok, at vi – i et samfund, hvis fornemste opgave er at sikre social mobilitet – stadig i vidt omfang reproducerer sociale problemer fra én generation til den næste?
Er vi sikre på, at vi leverer en jordklode videre til næste generation, der er i bedre stand end den, vi selv overtog?
Og hvad er vores svar, hvis de sikkerhedspolitiske trusler, vi står over for i dag, ikke falder bort. Men måske snarere er et nyt vilkår?
Jeg kan svare på egne vegne. Og på regeringens.
Danmark er et fantastisk land. Måske verdens bedste. Og meget er godt. Solidt. Og bedre end de fleste andre steder.
Men kan vi nå længere?
Kan vi give endnu flere børn endnu flere muligheder? Kan vi skabe et samfund med mere frihed? Et, der er grønnere? Et, der er stærkere?
Svaret er ja. Men det kommer ikke af sig selv.
Og nej, vi er ganske enkelt ikke tilfredse med de resultater, vi leverer i dag her fra Christiansborg.
Skal vi lykkes med alt det, vi vil med vores land. Så er der brug for reformer.
<chunk>Lad mig starte med vores velfærd.
Det danske velfærdssamfund hører til de bedste i verden.
Men der er – i den grad – også rum for forbedring. Forandring. Højere ambitioner på vegne af dem, der har det sværest. Nye mål. Konkrete resultater for danskerne.
Vi kender allerede problemerne til hudløshed.
Bureaukratiet, papirarbejdet og detailstyringen, der æder sig ind på hverdagen på plejehjemmet, i skolen og på sygehuset.
Som koster dyrebar tid og arbejdsglæde. Og går ud over nærværet og omsorgen over for de mennesker, som det hele handler om. De ældre. Børnene. Patienterne.
Det går ikke længere.
Derfor har regeringen sat sig for at gennemføre den mest omfattende frisættelse af den offentlige sektor i velfærdssamfundets historie.
Børnehaver, skoler og plejehjem skal forvaltes af borgerne. Ikke bureaukratiet.
Og ledere og medarbejdere skal mødes med tillid så de kan bruge deres faglighed til selv at træffe beslutninger.
Mennesker er forskellige. Har forskellige ønsker. Forskellige behov. Derfor skal vi styrke det frie valg. Styrke samarbejdet mellem det offentlige og private.
Så der bliver skabt større ligestilling og mere konkurrence mellem leverandører og muligheder for nye partnerskaber.
Og så hver enkelt borger får flere muligheder for at vælge den velfærd og service, man ønsker.
Medborgerskab. Og langt mere lokal frihed, ansvar og engagement. Det skal kendetegne fremtidens velfærd.
Vi skal gøre velfærdsstaten til et velfærdssamfund.
<chunk>Frisættelsen af vores velfærd er det ene af i alt otte reformspor, som regeringen har sat sig for at gennemføre.
Jeg vil ikke gennemgå dem alle i dag. Men slå ned på et par af de mest centrale.
Vi skal styrke vores økonomi strukturelt. Flere skal i arbejde. Og alle skal bidrage mere.
Regeringen har sat et mål om at øge den strukturelle beskæftigelse med 45.000 personer i 2030.
Vi foreslår som det første, at vi skal arbejde én dag mere om året. Ved at afskaffe en helligdag.
Vi vil også gennemføre en skattereform, der letter skatten for mennesker i arbejde.
Vi foreslår at forhøje beskæftigelsesfradraget. Sænke topskatten for indkomster op til 750.000 kr. Og indføre en særlig skat på meget høje indkomster.
Skattereformen vil samlet set gøre det mere attraktivt for den enkelte borger at arbejde. Og at yde en ekstra indsats.
For det enkelte menneske handler dét at have et arbejde ikke bare om kroner og øre. Det handler også om værdighed. Stolthed. Fællesskab. Og frihed.            
Samtidig skal det – selvfølgelig – altid kunne betale sig at arbejde.
Derfor vil vi særligt forhøje beskæftigelsesfradraget for enlige forsørgere.
At være enlig mor eller far til tre børn og passe sit arbejde kan være et sværere liv end så mange andres. Den indsats. Og de livsomstændigheder vil vi gerne honorere særligt.
De mange, der i dag arbejder deltid, skal have bedre mulighed for fuldtid.
Sygefraværet skal ned.
Samtidig skal vi bane vejen for, at flere af de, der stadig står uden for arbejdsmarkedet, kommer i gang med at arbejde.
Flere kvinder med indvandrerbaggrund skal i job og tage del i fællesskabet med os andre. Der kommer nu en egentlig arbejdspligt. Det skulle vi have indført for mange år siden.
Det er godt for kvinderne. For samfundsøkonomien. For børnene. Og for ligestillingen mellem kønnene.
Og regeringen vil finde nye veje og løsninger, der reelt kan hjælpe de omkring 45.000 unge, der i dag starter deres ungdom og voksenliv alt for skrøbeligt. Fordi de hverken er i uddannelse eller i job.
Når flere kommer i arbejde, vil det styrke vores økonomi, vores virksomheder og vores velfærd.
Men lige så vigtigt. Så vil det løfte tilværelsen og livskvaliteten for rigtig mange mennesker.
At have et job – hvis man overhovedet kan – at gøre nytte og at bidrage er en af de vigtigste værdier i vores samfund.
Ikke alle kan arbejde. Jer, der er ramt af sygdom. Lever med et alvorligt handicap.
Eller bare har mistet fodfæstet i tilværelsen for en stund.
I skal mærke, at velfærdssamfundet griber jer.
Det samme gælder jer, der allerede har bidraget gennem et langt arbejdsliv.
<chunk>Vi skal have flere i job. Men arbejdspladser kommer ikke af sig selv. De bliver skabt af et stærkt og konkurrencedygtigt erhvervsliv.
Når det går godt for dansk erhvervsliv. Så går det godt for beskæftigelsen. Så går det godt for Danmark.
Derfor vil regeringen arbejde for endnu bedre vækstbetingelser for danske virksomheder.
På så mange områder går danske virksomheder forrest i verden.
Energi og grønne løsninger. Søfart. Digitalisering. Life science. Fødevarer. For nu bare at nævne nogle eksempler.
De styrkepositioner skal vi værne om – og fortsætte med at udbygge.
Både når det gælder de store virksomheder. De mange små og mellemstore virksomheder, der i dag er rygraden i dansk erhvervsliv. Og de helt unge og friske. Iværksætterne. Der kan blive morgendagens kæmper.
Det kræver et skarpt og vedvarende fokus på rammevilkår.
Vi skal sikre bedre adgang til udenlandsk arbejdskraft. Selvfølgelig på ordnede vilkår.
Og regeringen vil fremme iværksætteri. Fremlægge en iværksætterstrategi, der gør det mere attraktivt at være iværksætter – uanset køn – og lettere at tiltrække kapital.
<chunk>Det danske uddannelsessystem er en fantastisk succeshistorie. Generation for generation er vi blevet bedre uddannet.
Uddannelse skaber muligheder for den enkelte og en stærkere fremtid for os alle.
For regeringen er reformer på uddannelsesområdet afgørende. Vi skal tage hånd om udfordringerne:
At vi taber for mange børn på gulvet allerede i folkeskolen. Måske fordi det boglige fylder for meget og det praktiske for lidt.
At vi uddanner for få faglærte. Og for få søger mod velfærdsuddannelserne.
At uddannelse i alt for vidt omfang er noget, man tager i ungdommen. Mens for få uddanner sig senere i livet.
Og at for mange slet ikke uddanner sig. Måske på grund af de nederlag, de har oplevet tidligt i livet.
I dag er det hver fjerde ung, der ventes at tage en uddannelse på universitetet. I 1990 var det hver tiende.
Og det arbejdsmarked og de krav, de nyuddannede mødes af, har forandret sig drastisk.
Men er indretningen af universiteterne fulgt med?
Det vil regeringen gerne debattere.
Universiteterne er i dag en hovedvej for mange unge, der bagefter skal finde job i private virksomheder.
Her er det ikke nødvendigvis fem år i auditoriet, der er det bedste redskab til at klæde de unge på.
Der skal også være en tættere kobling til erhvervslivet. Og bedre muligheder for efteruddannelse og vekselvirkning mellem uddannelse og job gennem resten af arbejdslivet.
Derfor foreslår regeringen at oprette nye étårige kandidatuddannelser med mere undervisning og vejledning. Et tydeligt arbejdsmarkedssigte. Og bedre muligheder for at videreuddanne sig senere i livet.
Verden omkring står ikke stille. Derfor skal vi turde forandre.
<chunk>Det gælder også i sundhedsvæsenet.
For også her er der brug for forandringer. Det vil jeg gerne sætte nogle ord på i dag.
Den fri og lige adgang til sundhed er en bærende søjle i vores velfærdssamfund.
Det er, når vi er syge og allermest sårbare, at vi for alvor har brug for, at velfærdssamfundet griber os.
Flere sygdomme skal forebygges. Rammes vi af alvorlig sygdom, skal behandlingen foregå hurtigt og effektivt. Borgere med kroniske sygdomme skal have et tilbud, så hverdagen ikke bliver unødigt besværlig.
Og i de sværeste situationer skal der være et stærkt sundhedsvæsen, hvor der er tid nok. Til tryghed og omsorg. Behandling og opfølgning.
Høj specialisering i de tilfælde, hvor det er påkrævet. Og nærhed i de fleste andre tilfælde.
Det danske sundhedsvæsen er på rigtig mange måder godt. Vi har dygtige og dedikerede medarbejdere. Høj faglighed. Og vi er gennem årene blevet markant bedre til at diagnosticere og behandle en lang række sygdomme
Men der er også store og akutte problemer.
Siden sommeren 2021 er der oparbejdet et betydeligt behandlingsefterslæb på sygehusene. Og det er svært at rekruttere og fastholde medarbejdere i sundhedsvæsnet.
Ventelisterne er for lange. Alt for mange venter for længe på behandling eller operation på et sygehus. Og patienter, som kommer akut på sygehuset, oplever alt for ofte ventetid og travlhed.
Samtidig er vi udfordret af, at selvom læger, sygeplejersker og andre medarbejdere på sygehusene løber stærkt. Fra patient til patient. Fra undersøgelse til undersøgelse. Fra operation til operation. Så kan det ikke alle steder lade sig gøre at nå det hele.
Presset er for stort.
Dét vil regeringen gøre noget ved.
Regeringen prioriterer 2 milliarder kroner til at få ventelisterne ned og lette presset på akutmodtagelserne.
Det handler ikke kun om penge. Det er komplekst.
Der er mangel på især sygeplejersker. Dalende produktivitet på sygehusene – på trods af, at der de sidste år er blevet tilført betydelige økonomiske midler til regionerne for at løse problemerne.
Sammen med regionerne skal vi aftale en akutplan. Forhandlingerne er gået i gang.
Løn vil spille en rolle. Men andre ting skal også i spil.
Kan vi frigøre sygeplejerskens tid? Så han eller hun i stedet for at udfylde skemaer i højere grad bruger tiden der, hvor det har størst værdi for patienten. Tage blodtryk. Sætte et kateder op. Tale med en bekymret pårørende. Alt dét, der virkelig tæller.
Og kan vi gennem et stærkere samarbejde på tværs af sygehuse, regioner og private aktører organisere tingene på en smartere måde?
Vi skal ikke bare gøre én ting. Men sætte mange tiltag i gang. Og følge dem tæt.
Alligevel må vi erkende, at det bliver et langt sejt træk. Der kan tage flere år.
For også på den lange bane er sundhedsvæsenet udfordret.
Blandt andet af store geografiske forskelle.
I nogle af de tyndtbefolkede dele af landet er der for få læger. Og især mangel på speciallæger. Til gengæld er der i disse områder en stor andel borgere med kroniske sygdomme og ældre med behov for behandling.
Det betyder, at mange patienter og mennesker med kroniske sygdomme ikke nødvendigvis får den behandling, som bedst tager hånd om deres sygdom.
Diabetikeren. KOL-patienten. Som selv skal navigere i et kompliceret sundhedsvæsen. 
Det stiller store krav til patienterne. Og de pårørende. Det skaber ulighed i sundhed.
Vi er ikke gode nok til at tage hånd om dem, der har allermest brug for det.  
Det må vi kunne gøre bedre. Og ikke kun 
lidt
<chunk>Der skal være flere læger, sygeplejersker, sosu’er og andet sundhedspersonale. De skal tættere på patienten.
Og der skal være større sammenhæng mellem, hvad den ene hånd gør. Og hvad den anden hånd gør.
For eksempel går det alt for ofte galt, når en ældre patient udskrives, uden at det er koordineret med hjemmesygeplejen. Så er det vejen til genindlæggelser.
Det er urimeligt over for patienten. Og tager ressourcer ud af et system, der i forvejen er presset.
Der bør altid være nogen, der griber dig, når du bliver udskrevet fra et sygehus.
Og et andet eksempel: I dag er der mange ældre, svækkede borgere, som oplever hyppige og korte akutte indlæggelser. Svingdørspatienter. Det er forvirrende. Det er utrygt.
Ambulancen skal køre og sygehuset tage imod, hvis det er akut. Det er klart.
Men tænk nu, hvis sygehuset kunne række helt ud i borgerens hjem og spare en indlæggelse?
Og hvis det sundhedspersonale, som er tæt på borgeren, var klædt på til at tage flere ting i opløbet?
Vi må tænke nyt. Organisere sundhedsvæsenet på en ny måde. Hele vejen rundt.
I dag kender vi ikke alle svarene. Derfor vil regeringen nedsætte en strukturkommission.
For selvom det haster med at gøre vores sundhedsvæsen bedre og mere robust.
Så er der også brug for, at vi tænker os om. Går grundigt til værks. Og inddrager erfaringer og viden fra både eksperter, medarbejdere, patienter og pårørende.
Vil det tage tid? Ja. Men det er tid, der vil være rigtig godt givet ud. For vi skal gøre det ordentligt.
Sundhed handler ikke kun om kroppen. Men også om psyken.
Vi har i dag en særlig udfordring i vores behandling af mennesker med psykiske lidelser. Som ofte er de mest sårbare af os alle.
Flere og flere søger hjælp i psykiatrien. Får ondt i sindet. Især blandt børn og unge. Det er ubærligt for den, der bliver ramt. Og for den far, mor eller partner, der står magtesløs ved siden af.
Her har vi som samfund svigtet. Ikke givet den nødvendige hjælp.
Dét vil regeringen nu rette op på.
Vi vil give et markant løft til psykiatrien på 3 milliarder kroner i 2030.
Pengene skal gå til bedre forebyggelse. Flere sengepladser. Mere indhold i de dage, hvor patienten er indlagt. Mere personale. Mere forskning.
Det vil betyde en anden psykiatri, end den vi kender i dag. Og en psykiatri, hvor vi langt om længe ligestiller fysiske og psykiske lidelser.
Målet med det store arbejde, vi nu sætter i gang, er et grundlæggende bedre sundhedsvæsen – for alle danskere. I hele landet. Og uanset om det gælder fysiske eller psykiske lidelser.
<chunk>Ambitiøse mål sætter vi også, når det gælder klimaet. For klimakrisen er og bliver vor tids største udfordring. 
Kampen mod klimaforandringerne er ikke noget, vi kan vælge til eller fra. Det er en bunden opgave. Både for Folketinget og regeringen.
Med regeringsgrundlaget har vi sat det mål, at Danmark skal være helt klimaneutralt i 2045. Og bare fem år senere – i 2050. Der skal vi optage mere CO2, end vi udleder.
Grøn omstilling er nu en af de grundpiller, vi bygger vores samfund på. Arbejdspladser. Forretningsmuligheder. Eksport. Det, som vores børn og børnebørn skal leve af i fremtiden.
Klimamålene er vigtige. Men det vigtigste lige nu er nok ikke at sætte nye mål. Det er at komme i mål.
Kort sagt få alt det, vi har aftalt på tværs af partierne her i salen, gjort til virkelighed.
Derfor vil regeringen i den kommende valgperiode have et skarpt fokus på implementering.
Vi vil indføre en CO2-afgift i landbruget. Der skal bane vejen for en grøn omstilling af Danmarks fødevareproduktion.
Danske landmænd er allerede blandt verdens bedste til at producere fødevarer af høj kvalitet. På en mere miljø- og klimavenlig måde end i mange andre lande.
Nu tager vi skridtet videre. Ansvarligt. Bæredygtigt. Og uden bare at skubbe problemer og arbejdspladser til udlandet. Vi skal udvikle landbruget. Ikke afvikle det. 
Regeringen vil også indføre en naturlov. Hvor vi beskytter naturen. Planterne og dyrene. Giver naturen mere plads. Vi skal beskytte drikkevandet. Og etablere ny skov på et areal svarende til to gange Lollands størrelse.
Det skylder vi hinanden. Og generationerne efter os.
<chunk>Om en måned er det et år siden, at Putin invaderede Ukraine.
Krigen var et skelsættende brud med alt det, vi troede, var givet. 
At freden og friheden var kommet for at blive i Europa. At historien kun kunne gå fremad.
Det, ser vi nu, var en illusion.
Regeringen vil i den kommende periode udarbejde en ny udenrigspolitisk strategi for, hvordan vi skal varetage landets sikkerhedspolitiske, værdipolitiske og økonomiske interesser i verden.
Danmark – og hele rigsfællesskabet – har taget hul på en ny udenrigspolitisk epoke. Som vil kræve noget af os alle.
Tak til de nordatlantiske medlemmer for det gode samarbejde under forhandlingerne om den nye regering.
Vi deler ambitionen om at udvikle fællesskabet mellem vores tre lande. I alle aspekter af samarbejdet. På områder, som er overtaget. Og på områder, som Danmark varetager for hele riget.
Ligeværdigt. Tillidsfuldt. Og med respekt for hvert lands selvstændige identitet, kultur og sprog.
Hvor vi finder fælles løsninger. Og sammen ruster os til de forandringer og udfordringer, vi møder.
Med kontaktudvalget om udenrigs-, sikkerheds- og forsvarspolitikken rykker vi tættere sammen. Det er der brug for i en tid, hvor truende kræfter står lige uden for vores dør.
Rykker sammen gør vi også i EU.
Sidste år meldte Danmark sig helhjertet ind i det europæiske samarbejde om forsvar og sikkerhed. Det er godt både for os og for resten af Europa.
Og transatlantisk. Vi skal bidrage mere til NATO. Løfte mere selv.
Regeringen vil fremrykke vores investeringer i forsvar og sikkerhed. Så vi i 2030 kommer op på 2 pct. af BNP. Som der er brug for, og som vi har lovet vores allierede.
Stillet over for krigens rædsler findes ingen mellemvej. Ukraine skal igen være frit. Og vi andre skal kunne forsvare os selv og hinanden.
Det er med det udgangspunkt, at vi inden længe tager fat på arbejdet med et nyt forsvarsforlig.
Dansk forsvarspolitik har i årtier været kendetegnet ved bredt samarbejde.
Det er mit håb, at vi kan fortsætte den stærke tradition. At vi kan vise danskerne, at vi – på tværs af politiske skel – er fælles om løsningerne. Og om finansieringen.
Vi står over for det største løft af dansk forsvar nogensinde. Det kræver svære prioriteringer. Og det kræver, at vi alle bidrager.
<chunk>At være folkevalgt for Danmark er et fantastisk privilegie. Og et stort ansvar.
Vi skal have Danmark godt igennem svære tider.
Vi skal styrke fundamentet under velfærdssamfundet. Forbedre vores sundhedsvæsen. Vores uddannelser. Styrke vores forsvar og sikkerhed. Skabe mere frihed og flere muligheder for mange flere mennesker.
Og gøre vores lille dejlige land endnu stærkere, endnu grønnere og endnu mere trygt.
Alt det. Det kan vi kun, hvis vi er ambitiøse. Åbne. Nysgerrige. Og frem for alt ansvarlige.
Som ny regering vil vi holde hinanden op på, at de automatreaktioner, der lidt for ofte præger den politiske debat, erstattes af både eftertænksomhed og mod til at mødes om reelle løsninger.
Og det er mit håb, at vi her i Folketinget kan finde sammen i et bredt og forpligtende samarbejde, der skal bringe Danmark videre.
Vi har meget, vi skal nå.







Tale






Man siger, der er en første gang for alting.
Og det er i hvert fald rigtigt, at det er første gang, jeg optager en 1. maj tale på forhånd.
I de her uger oplever vi alle sammen noget for første gang efter corona.
Første tid ved frisøren. Første middag på restauranten. Første skoledag. Første besøg i den lokale butik. Den første fodboldkamp.
Stadig flere danskere oplever heldigvis den første vaccine. Følelsen af frihed.
Og ikke mindst: Det første kram.
Tænk, hvor forløsende det bliver. Nærheden. Varmen. Smilet i hinandens øjne.
Om lidt den første tur i teatret eller biografen.
Den første familiefest. Det store frokostbord. Måske endda med makrel. Og i hvert fald med en kold øl til.
Vi har så utrolig meget at fejre i Danmark.
Vores fællesskab bestod.
Konfronteret med en global og ukendt pandemi. På tværs af alder, baggrunde, forskelligheder og uenigheder. Satte vi os for at modbevise den påstand, at nå ja – så må nogen jo dø. I stedet sagde vi til hinanden; det skal være løgn!
En pandemi skal ikke bare rasere vores land, og ofrene må ikke tælles i mange tusindvis. Vi handler. Vi står sammen. Vi lever op til den kontrakt, vi må have med hinanden. Dem der har bygget Danmark. Vores forældre og bedsteforældre. De skal ikke bare ofres.
Hvis man skal være lidt højstemt. Det må man godt på en dag som 1. maj.
Så kæmpede vi for hinanden. Vi kæmpede for Danmark.
For første gang i mange år. Måske endda årtier. Oplevede vi noget meget vigtigt – og meget tiltrængt. Nemlig at vi selv bestemmer. Ikke kun i det små. Men også stillet over for udviklinger, der ellers synes uoverstigelige. Vi lod os ikke nøjes med nødvendigheden. Vi opgav ikke på forhånd.
Vi fandt en vej. Vi valgte en vej. Danmark; vi kan ranke ryggen.
<chunk>Det bør give os mod på mere. Det skal give os mod på mere.
Tag klimaet.
Hvem havde troet – for bare få år siden – at Danmark som et af de eneste lande i verden ville turde sætte et reduktionsmål på 70 pct. i 2030? Ikke engang jeg selv. Æren tilfalder jer unge.
SF. Radikale. Enhedslisten. I insisterede på at få det med i forståelsespapiret. Tak for det! Siden blev det til en bindende klimalov. Vedtaget af et næsten enigt folketing. Nu er vi i fuld gang med at gøre det til virkelighed.
Det siger jeg helt bogstaveligt.
Med alle de beslutninger, vi har taget det seneste år. Med det landbrugsudspil, vi nu har fremlagt. Så når vi næsten halvvejs af vejen mod de 70 pct. i 2030. På ét år. Ikke på fem år. Ikke på tre år. Men på ét år har vi anvist initiativer, der bringer os næsten halvvejs.
Det er nødvendigt, at vi har fart på. For kampen mod klimaforandringerne er et kapløb med tiden.
I fællesskab gør vi det, mange stadig påstår er umuligt: Viser, at man kan kæmpe for både klima og arbejdspladser. På samme tid!
Allerede i dag går tusindvis af danske lønmodtagere på arbejde – på grund af den grønne omstilling.
På havnen i Rønne, når de næste turbiner skal udskibes. I Bagsværd enzymer til biobrændsel. I Bjerringbro og på Als. Og bare få kilometer fra her, hvor jeg står, i Aalborg; fremtidens grønne brændstof til tung transport.
I hele Danmark står tusindvis af akademikere, teknikere, specialarbejdere, ufaglærte og faglærte side om side. Fører Danmark ind i en grøn fremtid. Med teknologi, innovation og fagenes gode ideer.
Og måske er læren. Fra corona. Fra klima. Fra Arnes pension.
Måske er læren, at vi skal holde op med at sige til hinanden, at ideer er urealistiske, at forslag er bluff, at visioner er ligegyldige. At der ikke er forskel i dansk politik.
For det har betydning. Danmark har haft et nyt politisk flertal i snart to år. Sociale fremskridt er opnået. Investeringer i velfærd. Og krisen er håndteret solidarisk, dansk og i et bredt samarbejde.
Sammen kan vi de mest utrolige ting.
Inden sommer vil regeringen tage fat på endnu en opgave, der påstås at være umulig: Det næste store skridt i opgøret med centraliseringen.
Et bredt politisk flertal har allerede besluttet at flytte ressourcer fra centralt hold og i stedet åbne 20 nye nærpolitistationer over hele landet. Det skal forebygge kriminalitet. Skabe tryghed for alle os, der frygter den umotiverede vold, der er invaliderende for ofrene og ødelæggende for os alle sammen.
Men det er også helt afgørende, at man kan uddanne sig tæt på, hvor man bor. Så ikke alle skal flytte til de store byer. Derfor vil vi foreslå en omfattende udflytning af uddannelser og uddannelsespladser.
Flere skal kunne gå i skole og uddanne sig i hele landet.
<chunk>I det hele taget er min tro på, hvad vi kan i Danmark, kun blevet større. Her, hvor vi gradvist er på vej ud af den akutte krisehåndtering af corona.
Hvis vi vil. Hvis vi tør. Så kan vi nu hæve ambitionerne. Se langt frem. Stille os selv spørgsmålet: Hvor er du om ti år? Hvor er vi som samfund?
Hvordan skaber vi de bedste rammer for, at flere danskere kommer i arbejde. At flere unge tager en faglært uddannelse. At danske virksomheder står endnu stærkere i den internationale konkurrence. At den grønne vækst får de bedste betingelser. At vi også i fremtiden har et velorganiseret arbejdsmarked, hvor vi slår hårdt ned på social dumping og ikke accepterer, at så mange unge mennesker ansættes i meget usikre og korte ansættelser.
Der er nok at tage fat på. Derfor kommer regeringen heller ikke med alle svarene. Men jeg vil gerne invitere til dén samtale. Med det mål at vi sammen skriver det næste store kapitel om vores land. Hvordan vi fornyer – og styrker – vores samfundsmodel.
Danmark står stærkt. Men vi kan endnu mere.
<chunk>Her og nu.
I begejstringen over alt det, der åbner. Har vi et særligt ansvar for dem, som er blevet hårdest ramt af corona.
Det gælder dig, der står tilbage med savnet, fordi du har mistet en af dine kære. Dig, der har været smittet og måske i dag kæmper med senfølger.
Og det gælder dig, der har mistet din virksomhed. Dig, der har mistet dit arbejde.
Som har oplevet – måske for første gang i et langt og loyalt arbejdsliv – at få den dér grimme fyreseddel. Også her betyder det noget, hvad vi gør som samfund. Om vi tænker; bare ærgerligt. Eller om vi træder til og for eksempel gør det nemmere at efteruddanne sig.
Vi valgte det sidste. Forhøjede dagpengesatsen til 110 pct. for dem, der tager en uddannelse inden for et område, hvor der mangler arbejdskraft.
Hvad er der sket?
Mere end tre gange så mange arbejdsløse gik sidste år i gang med en faglært uddannelse som året før.
Som mange andre kriser har corona ramt skævt. Geografisk. København er bare ikke det samme uden turister. Og særligt nogle brancher er udsatte. Derfor vil regeringen i næste uge præsentere en indsats, der er målrettet jer.
Det bygger oven på alle de initiativer, vi har taget det sidste år. Som har begrænset de økonomiske omkostninger ved pandemien.
For når det gælder arbejdsløsheden. Vores samlede velstand. Privatforbruget.
Så er Danmark et af de lande i Europa, der har oplevet det mildeste økonomiske tilbageslag i 2020. Vi er samtidig et af de lande i verden, der har haft den laveste overdødelighed.
Det har været godt for dansk økonomi, at vi har holdt smitten nede. Og at vi samtidig har investeret i vækst, uddannelse og klima. En ekspansiv finanspolitik. Som skønnes – alene i år – at holde hånden under 85.000 gode job.
Det siger noget om, hvad politik, samarbejde og pragmatiske løsninger egentlig kan.
I mange andre lande er medarbejdere sendt hjem. Virksomhederne skal nu til at ansætte, inden de kan gribe opsvinget.
Sådan er det ikke i Danmark. Fordi vi indførte muligheden for lønkompensation. Tak til arbejdsmarkedets parter. 17 trepartsaftaler er det foreløbigt blevet til. Den danske model lever i bedste velgående.
En særlig tak til de mange virksomheder, der på trods af usikkerhed har holdt igen med fyresedlerne. I har nu et forspring. De bedste muligheder for at accelerere.
De økonomiske fremskrivninger viser, at væksten næste år kan blive den største i 15 år. Allerede nu stiger eksporten af varer. Flere kommer i arbejde.
Jeg er ikke i tvivl om, at når de økonomiske lærebøger næste gang skal opdateres. Så bliver det med den tilføjelse: At sundhed og økonomi hænger sammen.
<chunk>Nu skal vi helt i mål.
Faren er ikke drevet over. Kig bare rundt i Europa. Det er stadig biologi, vi kæmper imod, og det er ikke sådan, at virus pludselig har besluttet at slå en bue uden om Danmark.
Men for hver dag, der går. Hvor vi stadig holder smitten nede. Hvor flere bliver vaccinerede. Så begynder vi at kunne ånde lettet op. Vi begynder at kunne sænke skuldrene. Ranke ryggen.
Jeg tror, at Dannebrog kommer til at vaje ekstra flot i kolonihaverne sommeren over.
Vi står over for en ny begyndelse.
Stoltere. Stærkere. Bedre.
Rigtig god 1. maj.







Tale






Your Majesty.
Minister.
Honored guests.
The night before the 6th of June 1944 was a full moon. The sea was rough. And the largest fleet in history was on its way across the English Channel towards the French coast.
Around 30 of the ships and 800 of the sailors that supported the embarkment were Danish.
One of the sailors was Holger Jensen.
When he came to Omaha Beach, he was met by a terrible sight. These are his words:
"You had to step a little to the side not to step on corpses or parts of bodies and loose limbs."
While Holger survived to tell the story of what he had seen. Thousands of young men were killed.
That night 80 years ago was a turning point in the war against Nazism.
It was also the most brutal battle of the entire war on the Western Front.
When we are remembering the men – and also a few women today – it reminds us that freedom can never be taken for granted.
The Danish poet and member of the World War II resistance movement in Denmark, Martin A. Hansen wrote these remarkable words that I will quote in Danish:
”Hvert liv, det koster ved Normandi,
Det lader en af vore gå fri.”
The meaning of these words is that for every life taken in Normandy, one of ours go free.
This tells something about what D-Day meant.  
Freedom is not free. Freedom comes with a price. Freedom is a struggle.
To succeed in their mission, the Allies needed more soldiers, more planes, more ships and more materiel. The largest invasion fleet ever assembled.
Before departure, troops received a letter from the operation commander. Many soldiers carried it in their breast pockets, on that night. It said:
”We will accept nothing less than full Victory!”
The letter was sent by General Eisenhower. His message was very clear: The free world had to fight to the very end. Regardless of the cost. There was no alternative. And victory depended on each and every brave soldier.
<chunk>Today – right here by the Danish monument – we honor the brave Danes who chose to join the Allied forces after Denmark had been occupied by Nazi Germany.
For too long they were forgotten in Denmark. It is with humility that we remember their deeds today. To all of you whose father, grandfather, great-grandfather or other close relative was part of the battle at Normandy or the fight against Nazism, I will say: Our freedom today is based on them.
As the years pass, witnesses become fewer. Memories more distant.
It is our responsibility, we who live now, to remember. To tell the story.
History is our common memory. It reminds us of who we are. What is wrong and what is right.
<chunk>Generations before us imagined a new Europe of peace – after a terrible war. They strived for humanity – after genocide. They carried a wish and a hope and a struggle for freedom.
Now, today in Europe, we are still in the process of understanding what it means that war has returned to our continent.
We must step up to honor the sacrifice of past generations. Take on the heavy responsibility that has fallen on our generation. And make sure that the generations to come will be proud of what we did.
I am fully aware that history never repeats itself. But sometimes it feels that way.
Right now, in the heart of Europe, a city is bombed.
Right now, families and children murdered.
Just two hours flight from Copenhagen, our capital, Kharkiv is the target of daily bombings. A city just like any other city in Europe. But right now, a city at the front line of the fight for freedom.
The freedom that the soldiers bravely fought for, 80 years ago. That thousands of young men died for, 80 years ago. We cannot let it slip from our hands.
Freedom is not a legacy. Freedom is a fight, a battle, a struggle. Every day. Every hour. Right now.
To win the war, Ukraine needs our full support. Our weapons. Our aircrafts. Our material.
They need more and they need it now.
And they will get it. For as long as it takes.
Doing too little too late is not an option.
Are the Ukrainians tired? Of course they are. Tired of an unfair and unjust war. Tired of fighting.
But the Ukrainians will not give up.
I have not met a single Ukrainian willing to give in on the Russian terms.
Not a single Ukrainian willing to live the life that Russia offers.
Not a single Ukrainian willing to give up freedom and their mother country.
Because again today, there is no alternative to Victory.
We must carry forward that torch.
We must listen to the whisper of history.
We must understand that freedom – always – comes with a price.
It is again a time of great concern in Europe. But it is also a time for hope. Hope for the future.
People matter. Freedom matters. Europe matters.
80 years ago and again today.







Tale






Velkommen til pressemøde, hvor vi i dag vil præsentere yderligere hjælp til mange af de danskere, der er presset på grund af rekordhøje priser på energi.
Det forslag, vi lægger frem i dag, og som vi præsenterer her på pressemødet vil lægge loft over danskernes energiregninger her til vinter. Det er et blandt flere forslag, som regeringen kommer med i den kommende tid.
Putins brutale krig i Ukraine har som bekendt fået priserne på el og gas til at eksplodere. Inflationen er den højeste i næsten 40 år. Europa og Danmark står midt i en energikrise.
Det, at opvarme sin bolig, tage et brusebad, tænde for ovnen, bruge vaskemaskinen, det er pludselig blevet voldsomt dyrere, endda på meget kort tid. Og det gør ondt i rigtig mange danske familiers økonomi. Det vil kun blive værre i den kommende tid, når vi kommer ind i den kolde og mørke vinterperiode. Og rigtig mange danske familier kommer til at opleve, at udgifterne både til strøm og varme kan stige med flere tusinde kroner om måneden.
Oveni det er priserne ude i nogle meget store udsving, det gør det meget, meget svært for de fleste familier nu at lægge et budget, som man kan regne med og stole på.
Det er ikke kun husholdningerne, der er ramt af stor økonomisk usikkerhed, det er virksomhederne også. Små erhvervsdrivende oplever lige nu, at deres energiregninger er blevet mangedoblet. Hvis købmanden i et lokalsamfund i Danmark må dreje nøglen om, fordi han ikke kan betale regningerne, så er det ikke kun et problem for købmanden og hans familie. Det risikerer også at få meget, meget store konsekvenser for små byer og lokalsamfund i hele landet. Og der vil også være andre dele af samfundet som kommer til at mærke de stigende energipriser.
Jeg forstår fuldstændig, og vi forstår fuldstændig, at rigtig mange mennesker er rigtig bekymrede nu. Jeg tror, der er mange, der spørger sig selv og familierne rundt om middagsbordet, hvad er det for en vinter, vi kommer til at kigge ind i. Kan vi overhovedet få enderne til at nå sammen. Vi deler den bekymring 1:1.
Vi har fra starten sagt, at vi ikke kan skærme alle danskere og hele Danmark for konsekvenserne af Putins krig. Og vi vil hele vejen igennem være tvunget til at lave afvejninger i forhold til de tiltag, vi laver, så vi påvirker og skubber til inflationen mindst muligt.
Men vi kan altså heller ikke bare se på, at der vil være danskere i denne her vinter, der ikke kan betale for deres strøm og for deres varme.
Vi er smerteligt bevidste om, at jo lavere indtægt man har, jo mere rammer det her, jo hårdere rammer det prisstigningerne, og derfor har vi allerede besluttet, at de der har sværest, ved at få økonomien til at hænge sammen, skal have en håndsrækning. Det gælder blandt andet jer, der er hårdest ramt af gasregningerne, de ældre med færrest penge, overførelsesmodtagere, ligesom I ved, vi har valgt at afbøde huslejestigningerne.
Det, vi vurderer, der er nødvendigt nu, det er det mest vidtgående, kan man sige, det er, at familierne kan få et overblik over, hvordan priserne kommer til at udvikle sig, så man kan føle sig økonomisk tryg ind i vinteren og få lagt et budget, som man kan regne med. Derfor foreslår regeringen et loft over den pris på el og gas og fjernvarme, den enkelte familie skal betale denne her vinter. Det betyder, at hvis prisen på gas eller fjernvarme kommer over den pris, der var gældende sidste efterår – altså i 2021, så vil man kunne udskyde betaling af det overskydende beløb til et senere tidspunkt og afdrage det over flere år, hvor forventningen er, at priserne igen vil være faldet.
Det vil betyde, at den enkelte familie kan få lagt et budget med nogen af de store poster lagt fast, så man ved, hvad man har at regne med. Og det betyder også, der vil være en vished om, hvor høj en pris man maksimalt skal betale.
Denne her ordning arbejder vi nu på at få udvidet til også at omfatte virksomheder – små og mellemstore virksomheder. Vi har ikke en endelig model klar endnu, men vores klare mål og anbefalinger til Folketinget vil være, at vi også finder en løsning her.
Der gælder nogle særlige forhold i forhold til fjernvarmesektoren, som vi også arbejder på at finde en løsning med – altså, den branche, der gælder der.
Regeringen er allerede i gang med at repræsentere det her foreslåede for Folketinget, og forhandlingerne er gået i gang med det samme. Det uddyber vi om lidt.
Jeg skal sige, der er en lang række juridiske udfordringer her. Det er vigtigt, at energibranchen bliver involveret. De nødvendige lovhjemler skal tilvejebringes og lovgrundlaget skal være på plads.
Det vil også være nødvendigt med hastelovgivning, hvis det her forslag skal realiseres – og ikke mindst, hvis det skal nå at virke i løbet af den her fyringssæson.
De problemer, som danske husholdninger kæmper med lige nu – voldsomt stigende energipriser og inflation, det er ikke noget vi i Danmark står alene med – langt fra. Det gælder i hele EU. Og vi er i en meget tæt dialog med de andre europæiske lande.
EU-Kommissionen vil senere i dag fremlægge forslag til hastetiltag til at håndtere situationen på elmarkedet, det synes vi er positivt, og det er i øvrigt noget, vi har presset på for sammen med bl.a. Sverige og Finland.
Lad mig bare afslutningsvis slå fast, at det vi lægger frem i dag, det kan ikke stå alene. Vi følger denne her udvikling tæt, og vi vil i den kommende tid præsentere yderligere initiativer, som skal aflede de værste konsekvenser af de stigende priser, og dermed få hjulpet danskerne godt igennem den vinter, vi står overfor.
Det var ordene som indledning fra min side.
Så er det finansministeren, værsgo!







Tale






Velkommen til pressemøde her i Statsministeriet igen. I dag er det 12 dage siden, regeringen og myndighederne begyndte at lukke Danmark ned. Det er lykkedes i fællesskab, at vi har ændret vores adfærd. Meget gennemgribende. Vi har forandret den måde, vi er sammen på. Vi holder afstand, og vi bliver hjemme. Og det er helt afgørende for strategien med at bryde smittekæderne. 
I dag går vi så ind i den 3. epidemiuge. Status er, at 254 er indlagt med corona. Af de indlagte er 55 på intensiv, og alvorligt er 24 nu afgået ved døden. Det tal er ikke direkte sammenligneligt med de 13 dødsfald, som var status i weekenden. Der er en ændret opgørelsesmetode, og når vi ser tilbage, har udviklingen været stabil over de seneste dage. Men et stigende dødstal er selvfølgelig alvorligt. Flere mennesker vil bukke under i den kommende tid. Flere familier vil miste deres kære. Det er ulykkeligt. Fra man bliver smittet, og til man bliver syg, kan der gå næsten to uger. Og der går endnu flere dage, før sygdommen måske bliver alvorlig og kræver indlæggelse på et sygehus. Derfor kan alt det, vi har gjort i fællesskab i Danmark, endnu ikke ses i tallene. Der er ganske enkelt en forsinkelse. Men Statens Seruminstitut vurderer, at tiltagene kan have en effekt på smittespredningen og dermed på belastningen af sygehusene. Hvis alle initiativerne vel at mærke fortsætter. Og derfor er det vigtigt, at vi som land holder fast. 
Jeg ved, det er rigtig svært, det her, for rigtig mange mennesker, men det er afgørende, og vi har en tro på, at det nytter. Derfor har regeringen besluttet sig for, at vi forlænger alt det, vi har sat i gang til og med 2. påskedag – altså 13. april. I formiddags havde jeg møde med partilederne, og der er opbakning til forlængelsen. 
Før jeg går i detaljer med den beslutning, vil jeg gerne sætte nogle ord på den samlede situation for Danmark. Vores hovedopgave allesammen er lige nu stadigvæk at forhindre, at for mange bliver alvorligt syge på én gang. Derfor kæmper vi videre for at bekæmpe og mindske smitten. 
På samme måde skal vi jo gøre, hvad vi kan for at sikre, at økonomien ikke går helt i stå. Og vi skal mindske konsekvenserne både for danske lønmodtagere og for danske virksomheder. På begge områder, sundhed og økonomi, sætter vi ind med hurtige, konsekvente og midlertidige løsninger. Og vi gør det i fællesskab. 
Vi viser samfundssind i Danmark, og vi står sammen om at passe på de mest sårbare og udsatte. Ja, vi står faktisk sammen om at passe på vores samfund. Lige nu ser vi værdien af den stærke samfundskontrakt, vi danskere har med hinanden. Jo bedre vi kommer igennem epidemien, jo hurtigere kan vi komme tilbage på arbejde og få gang i økonomien. Mange andre lande – også omkring i Europa – har indført hjælpepakker, og hvert land gør det på sin måde. 
Herhjemme står vi solidt på den danske model. Danmark har dybt ansvarlige både fagforeninger og virksomheder. Vi har et fantastisk stærkt demokrati. Et enigt Folketing har besluttet sig for at holde hånden under dansk økonomi i en svær tid med nu tre hjælpepakker. Både til lønmodtagerne og til virksomhederne. Og de selvstændige. I alt over 285 milliarder kroner. Heraf mere end 55 milliarder i direkte tilskud. Mere end 230 milliarder i ekstra likviditet. DI's direktør, Lars Sanddahl, har kaldt det danmarkshistoriens største sikkerhedsnet. 
Milliardstøtten er en gensidig kontrakt mellem velfærdssamfundet på den ene side, altså os alle sammen, og erhverslivet på den anden side. Et eksempel på gensidighed: Bankerne får lov til i den her periode at slække på visse lånekrav. Så kan de hjælpe trængte virksomheder med at holde sig oven vande og beholde deres medarbejdere. Det forventer vi, at de gør. Og det er der brug for. På en uge har mere end 20.000 mennesker meldt sig ledige, og det kommer selvfølgelig med store omkostninger for den enkelte. Og vi frygter, at det trækker ud. 
Regeringen vil, som jeg indledte med at sige, forlænge de ting, der nu er sat i gang. Og dermed nu til det helt konkrete. Den midlertidige grænsekontrol og Udenrigsministeriets rejsevejledning gælder allerede hen over påsken. De øvrige tiltag, I kender og lever med, bliver forlænget til og med 2. påskedag, altså 13. april. Det gælder hjemsendelsen af offentlige ansatte, som ikke kan varetage kritiske funktioner eller nødvendige opgaver. Myndighederne opfordrer fortsat alle private arbejdsgivere til at lade flest muligt arbejde hjemmefra. Nogle af de offentlige medarbejdere kan også arbejde hjemmefra eller hjælpe til på andre områder, hvor vi begynder at mangle folk. Det kan f.eks. være pædagoger, der for en stund bliver social- og sundhedsmedarbejdere i hjemmeplejen. 
Alt det skal fortsætte og også gerne udvides, hvor det giver mening. Men der vil også være offentligt ansatte, der bliver sendt hjem uden at kunne arbejde hjemmefra. Her er vi nu i dialog med de offentlige organisationers forbund om de vilkår. Jeg synes, vi skal lade os inspirere af den gode trepartsaftale, der er indgået mellem staten og parterne på det private arbejdsmarked. Her har vi tydeligt sagt til virksomhederne: Hold igen med fyresedlerne, send i stedet folk hjem. Staten dækker en stor del af medarbejdernes løn. Virksomheden resten. Og medarbejderne bidrager ved selv at bruge fem fridage, hvis de er hjemsendt i hele perioden. Der er selvfølgelig forskel på det offentlige og private arbejdsmarked, men i den her tid viser alting jo, hvor afhængige vi er af hinanden. 
Følgende tiltag vil også blive forlænget: lukning af dagtilbud, skoler, uddannelsesinstitutioner, biblioteker og fritidstilbud. Forbud mod arrangementer og begivenheder med flere end 10 personer. Lukning af natklubber, værthuse, restauranter og cafeer. Lukning af storcentre, biografer, teatre, fitnesscentre og solcentre. Lukning af frisører, tatovører og andre erhverv, hvor der er en tæt fysisk kontakt med kunderne. Og desuden fortsætter retningslinjerne om god afstand for detailhandlen og for den kollektive trafik. Alt det her forlænger vi hen over påsken.
Jeg har lyttet mig til, at mange danskere har tænkt, at det nok ville blive forlænget med de første 14 dage. Måske især i lyset af det, der sker ude i verden. Men jeg ved også godt, at mange allerede nu kæmper for at få det hele til at hænge sammen. Jer, der har mistet jobbet eller frygter at miste jeres job, den utryghed og det afsavn, som følger. Man kan ikke besøge sin mor og far på plejehjemmet. Og i det hele taget er bekymret for, hvordan det skal gå deres familiemedlemmer. Familier, som allerede nu oplever, det kan være svært at arbejde hjemme samtidig med, at man skal hjælpe børnene med undervisningen. Og apropos det, hvor kan vi være stolte af danske børn og unge. I tager omvæltningerne i stiv arm. 
Der ligger i det hele taget en ny usikkerhed under hverdagen. En sårbarhed. Og selvom vi begynder en dag at åbne Danmark op igen, så vil meget være forandret. Kommunerne og regionerne, som vi har med her i dag, har gjort alt, hvad I kan gøre i den her nye situation, men vi må allerede nu også sige, at vi danskere ikke kan forvente at møde præcis det samme velfærdssamfund, når vi er ovre på den anden side. Der vil være forandringer for os alle sammen, og jeg tror hele den offentlige sektor kommer til at trække på borgernes tålmodighed. 
Til de danskere, som er i udlandet, men som ikke kan komme hjem, vil jeg også gerne sige et par ord. Jeg ved, det nogle steder er utrygt, også for familie og venner herhjemme. I gør det helt rigtige, når I bliver ved med at forsøge at komme tilbage. Og de danske myndigheder og rejsebranchen gør, hvad de kan for at hjælpe jer tilbage til Danmark. Men vi må også erkende, at vi ikke kan få alle lige hjem hurtigt nok. Og I må for nogles vedkommende blive ved med at være tålmodige. 
I det hele taget, så kommer vi til at få behov for tålmodighed med hinanden i den kommende tid. Danmark står sammen ved at holde afstand, og det skal vi blive ved med. Om kort tid er det påske, en tid som mange familier har stærke traditioner omkring, og hvor jeg tror, det for mange kommer til at føles ekstra hårdt, at man ikke kan mødes og se hinanden. Her bliver det helt afgørende, at alle holder ved og holder afstand. For hvis ikke vi gør det, så kommer vi ikke til at holde smitterisikoen der, hvor vi gerne vil have, den skal være. Så i påsken får vi behov for, at alle bliver ved med at tænke sig godt om og bruger andre metoder til at tale med hinanden. Facetime. Telefon. Send et gækkebrev. Men! Rejs ikke ud af landet. Tag ikke på skiferie i Sverige. Hold jer hjemme. 
I hele Europa er der efterhånden indført kraftige restriktioner. Nogle steder er man gået længere end hos os og har indført egentligt udgangsforbud. Der er vi ikke nået til i Danmark. Foråret er kommet, og vi har godt af at komme ud og få frisk luft. Og meget tyder på, at de fleste også håndterer det fornuftigt. Men. Som Rigspolitiet sagde det her i weekenden: Alle sundhedsmyndighedernes anbefalinger gælder også udenfor, og det gør reglerne også. Så: Hold afstand, også når solen skinner. 
Vi står på ubetrådt land, og der er mange tunge dilemmaer. De sværeste beslutninger i al den tid, jeg har været politiker. Det vil jeg overhovedet ikke lægge skjul på. Men der sker også meget i Danmark i de her dage, som giver håb. Hjælpsomhed, solidaritet og sammenhold. Vi har sat den kurs, hvor Danmark i virkeligheden viser sit værd. Og hvor rigtig mange mennesker tager et stort ansvar, også for at passe på andre. Til jer i sundhedsvæsnet, som er vores fronttropper i den her tid: I passer på os andre, og I skal selvfølgelig også passe på jer selv. 
Vi står i noget, vi ikke har prøvet før. Vi skriver historie. Og vi vælger alle sammen – både hver for sig og sammen – hvad det er for en historie, vi egentlig ønsker at skrive. Det er min tro, det er mit håb, og det er min forventning, at vi kommer godt ud af det her på den anden side. Fordi vi evner at stå sammen. Og fordi at samfundssindet er så stærkt, som det er. 







Tale






Barnevognen, som står uden for Brugsen. Med barnet i. 
Jordbærboden i vejkanten. Hvor pengekassen står frit fremme. 
Børnene. Der cykler til skole.
Jeg har det ligesom Dan Turèll: Jeg holder af hverdagen. 
For det er de små ting. Der summer op til vores store historie. 
Hverdagen. 
Fortid og nutid. 
Med et enkelt ord: tillid. 
Når man spørger os danskere, om vi har tillid til andre mennesker. Så svarer rekordmange ja. 
I Danmark har vi ikke guldminer. Men vi har noget mere værdifuldt.
Vi har tillid til hinanden. 
På tillid har vi bygget et samfund. Med pligter. Og rettigheder. I den rækkefølge. 
Jeg betaler min skat. I tiltro til, at du betaler din. 
Jeg betaler til dit lægebesøg. I tiltro til, at du betaler til mit. 
Vi har den solidaritet. 
Og når vi mødes i boligkvarteret. På arbejdspladsen. Til forældremødet. Menneske til menneske. Så mødes vi med tillid. 
Det er ikke bare hyggeligt. Det er en kæmpe styrke.
Bare ét eksempel: Hvis ingeniøren på en dansk arbejdsplads har lavet en tegning, som smeden godt kan gennemskue ikke passer helt med de faktiske forhold. Så går smeden til ingeniøren og siger: Hør, der er lige en detalje dér. Skal den ikke være lidt anderledes?
For de kender hinanden. De har gået i skole sammen. De spiller oldboys fodbold om søndagen.
Danmark hænger sammen. 
Der er den tillid. Nærhed. Gensidige respekt.
Det giver stabilitet. Kreativitet. 
Arbejdspladser. Fremgang. 
Tillid gør os ikke kun trygge. Men også rige. 
Danmark er et fantastisk land!
Kan I genkende mit Danmarksbillede? 
Det tror jeg. 
Eller også kan I huske det. 
Men der kan være en og anden, som tænker: Er det hele virkelig så rosenrødt? 
Jeg ville ønske, at jeg kunne svare JA.
Men NEJ. Det kan jeg ikke. 
For selvom rammen om billedet holder. Så er maleriet falmet. 
Jordbærboden har fået videoovervågning.
Og det er et paradoks, at selvom velstanden samlet set er steget. Oplever mange en større usikkerhed.
Når man i dag spørger danskerne: Tror I, at jeres børn får en bedre fremtid, end den I selv har haft? Så er mange i tvivl. 
De, der har knoklet længe med hårdt fysisk arbejde, er bekymrede for den nærmeste fremtid. 
De oplever, at det velfærdssamfund, de har betalt til hele arbejdslivet. Ikke er der, når de har brug for det. 
Jeg vil gøre alt, hvad jeg kan for at gennemføre en ny ret til tidlig pension for de mest nedslidte. 
Vi må hele tiden kæmpe for retfærdighed. 
Historien går ikke kun fremad. Den kan også gå tilbage. 
Ude i verden tabes de sejre, vi troede, var vundet. Frihandel. Frihedsrettigheder. Kvinders frie ret til abort.
Og herhjemme kender jeg mange mennesker, der ser, at tingene ruller. De er bare ikke selv en del af det.
At løbe hurtigere. Men aldrig hurtigt nok. Nye krav. 
Tilliden slår revner.
Centralisering. 
Skandalen i Skat.
En amerikansk kapitalfond opkøber vores hjem. 
En direktørbonus på flere hundrede millioner. Kender grådigheden ingen grænser? 
Åbenbart ikke. 
Store banker, som svigtede deres samfundsansvar. Selvom vi holdt hånden under dem.
Klimakrisen. En bekymring for selve vores klode og eksistens.
Danmark er et stærkt land. Danskerne er dygtige. Vores virksomheder tager ansvar for det samfund, de er en del af. Og for de arbejdspladser og den velstand, som vores velfærd står på.
Der er uro i verden. Lande tæt på os er på vej ind i økonomisk afmatning. Og både brexit og handelskrige kan også smitte af på os.
Men i Danmark er der stadig fremgang. Beskæftigelsen er høj. Ledigheden er lav. 
Meget går godt. Det gør faktisk det meste. 
Men hvis det skal blive ved med at gå godt. Så skal vi gøre noget ved det, der går skidt. 
Forskellene er blevet for store. Samfundskontrakten er blevet svagere. Tilliden er blevet mindre. 
Hvis afmagten slår rod, så risikerer vi troen på demokratiet. Viljen til fællesskab. Håbet om forandring.
Det må vi aldrig miste. For så mister vi også troen på, at vi kan skabe fremtiden sammen.
Derfor skal vi styrke det, som gør Danmark til Danmark. 
Tilliden. Sammenholdet. Solidariteten.
Det er de værdier, jeg har styret efter, siden jeg var ung. Og selvom jeg er blevet ældre. Og på nogle punkter klogere. Det bliver man forhåbentligt gennem hele livet. Så står jeg fast på det, jeg er rundet af. 
Jeg vil lede landet med en klar ambition for Danmark. 
Derfor er min tale i dag ikke en opremsning af alle de mange ting, regeringen vil gennemføre i Folketingsåret. De står i lovprogrammet. 
I stedet vil jeg sætte en retning: 
Større retfærdighed. Velfærden først. Et grønnere Danmark.
<chunk>I dag vil jeg sige tak for den tillid, der er vist en ny regering. Vist mig som ny statsminister.
Fra vælgerne. 
Og fra vores parlamentariske grundlag. Enhedslisten. SF. De Radikale. 
Vi har skrevet et fælles forståelsespapir. Det kan vi være stolte af. Det er jeg stolt af. 
Jeg glæder mig til samarbejdet med jer. 
Jeg glæder mig til samarbejdet med alle her i Folketinget. 
Regeringen har ikke selv mandaterne til alt det, vi gerne vil. 
Jeg tror på, at brede aftaler kan give bedre resultater. 
Andre gange er der en pris at betale for et kompromis. Det vil vi være ærlige om. 
I dag holder jeg min første åbningstale som statsminister. Mange af jer her i salen – 60 af jer for at være helt præcis – tager fat på jeres første folketingsår. Vi har også fået et nyt parti. 
Jeg vil sige velkommen – fra kollega til kollega. 
Skal vi ikke – nye og gamle folketingsmedlemmer – sætte den fælles ambition: at være den bedste udgave af Folketinget i det nye år? 
For selvom tilliden til os politikere er steget en smule. Så ligger den lavt. 
Og jeg ser den manglende troværdighed som et opråb. 
Jeg tror, den kan hænge sammen med, at vi nogle gange – hvordan skal jeg sige det – puster vores resultater lidt op.
Ikke altid er helt ærlige. Lader som om noget, der er svært, er let. Og omvendt. 
Det vil jeg prøve at holde mig fra.
<chunk>Andre grupper i samfundet nyder langt større tillid i befolkningen:
Jordemødre. Politi. Sygeplejersker. Læger. Alle, der arbejder med omsorg for mennesker. 
Det forstår jeg godt. 
I dag vil jeg sige til alle jer: 
I skaber den tryghed og de muligheder, der gør Danmark til Danmark. I udretter hverdagens små mirakler. Vigtigere bliver det ikke. 
Alligevel bliver I presset. År efter år. 
Det skal da ikke være sådan, at selvom samfundet bliver rigere. Bliver velfærden ringere. 
Regeringen vil sætte velfærden først.
Væk med omprioriteringsbidraget på uddannelser. Hele vejen fra AMU-kurser over erhvervsskoler til universiteter. 
Og i de aftaler, vi har indgået med regioner og kommuner, lægger vi en "bund" under velfærden. 
Så der kan ansættes flere SOSU-assistenter og SOSU-hjælpere. Når der bliver flere ældre. 
Så flere børn også kan betyde flere voksne. Så pengene følger med demografien. 
Velfærden er nogle steder blevet for slidt. Og nogle steder slider vi for hårdt på medarbejderne. 
Derfor vil vi sætte flere penge af til 1.000 ekstra sygeplejersker. 
Med andre ord: Vi begynder også at udbygge velfærden.
Sådan kunne jeg blive ved med at tale om alt det, regeringen gør. 
Jeg kunne også give vores politik nogle rosende ord med på vejen. Jeg tror næsten, I kan gøre mine sætninger færdige. Vi kender alle sammen jargonen. De mange milliarder. I ti år har kommuner og regioner ikke haft så mange penge til børn, syge og gamle. 
Det kunne jeg godt sige. Jeg har sådan set sagt det. 
Men jeg vil også sige noget andet. 
Jeg vil sige det, som det er: 
En del af jer, der sidder oppe på tilskuerpladserne her i salen eller ser med hjemmefra – I kommer ikke til at mærke forbedringerne lige med det samme. 
Hverdagen på sygehusene, på plejehjemmene og i daginstitutionerne vil ikke blive markant tryggere og bedre. Ikke fra første færd.
Selvom vi bruger flere milliarder. Selvom vi ruller skæve skattelettelser tilbage. Selvom vi i stedet bruger pengene på uddannelse, sundhed og børn – så er udfordringerne så store. At mange slet ikke vil opdage det. 
I får med andre ord den ærlige version.
Vi har kun taget det første skridt. Og der er lang vej. 
Men det første skridt betyder, at vi er i gang. 
Skridt for skridt. Aftale for aftale. Finanslov for finanslov. 
År for år vil vi sætte velfærden først, når vi fordeler pengene. 
Men det står også lysende klart, at penge ikke løser alle problemerne. 
Vi må også tage en mere grundlæggende diskussion af velfærdssamfundet. 
Hvorfor skabte vi det? Hvorfor opbyggede vi dette enestående, fantastiske samfund? 
Velfærdssamfundet blev bygget af mennesker. For mennesker. 
Sådan var det. Så enkelt og fint er det. 
Men i dag kan det godt føles, som om omsorgen er trængt i baggrunden. 
Og noget andet har fået overtaget. 
New Public Management. Besparelser. Effektiviseringer.
Så længe jeg kan huske, har dansk politik handlet om et velfærdssamfund, der skulle køre længere på literen. 
Og der er også kommet en mærkelig udvikling. Som vi måske kan grine af. Men som jeg faktisk tror, er en del af problemet. 
Da jeg i august kiggede på min datters nye skoleskema, forstod jeg ikke forkortelserne. 
Et lærerseminarium er blevet til et University College. 
Og ved I for eksempel, hvad PLC er? 
Nej vel.
Det står for Pædagogisk Læringscenter. Engang hed det et skolebibliotek. Hvorfor er vi holdt op med at kalde ting det, de er?
Det er en helt unødvendig fremmedgørelse. 
Selvfølgelig skal vi forbedre, hvor det er nødvendigt. Og der kan også være brug for at holde møder. Endda for at lægge strategier. 
Men velfærd er ikke et projekt. 
Velfærd er varme. Trivsel. Kærlighed. Muligheder. 
Vi er mange, der kan takke velfærdssamfundet for, at vi fik mulighed for at bevæge os op ad samfundsstigen. 
Men den sociale mobilitet bliver ikke længere bedre. Og hverdagens velfærd er mange steder blevet dårligere. 
Vi har fået mere projektvelfærd. Mindre helt almindelig omsorgsvelfærd. 
Lad mig komme med et eksempel: politiet. 
Flere borgere oplever, at politiet ikke rykker ud. Eller at deres sager trækker i langdrag. 
Vi skal kunne have tillid til politi og retsvæsen. Alt andet er skræmmende. 
Hvad er der sket?
Nye opgaver er kommet til. Bandekriminalitet. Terror. Bombesprængninger. Grænsekontrol. 
Men er det hele forklaringen? 
Eller har pseudoarbejdet også her fået lov til at tage tid fra det rigtige arbejde? 
I dag er der mere end 1.900 ansatte i Rigspolitiet. Det er mere end dobbelt så mange som i hele Fyns politi. 
Mange ansat centralt. I stedet for ude hos borgerne. 
Kan vi ikke finde en bedre balance? 
Politiet er ét eksempel. 
Her er et til: omsorgen for de ældre. 
Jeg har været i praktik som hjemmehjælper. Vi fik et minutskema. Hvert besøg hos de ældre var målt op i et bestemt antal minutter.
Man kan ikke sige til en borger, der er ked af det. Du må kun være ked af det i 8 minutter. 
Det giver ingen mening.
Nogle har brugt tid på at udtænke det skema. Nogle bruger tid på at tjekke det. Det skulle ikke undre mig, hvis der endda bruges tid på at tjekke dem, der skal tjekke.
Imens ligger en gammel mand og venter på at blive hjulpet op af sengen. 
Medarbejdere i ældreplejen bruger halvdelen af deres tid sammen med de ældre. Den anden halvdel går til at dokumentere, holde møder, dosere medicin, transport fra den ene borger til den anden osv. 
Medicinen skal selvfølgelig doseres. Og dagvagten skal vide, hvad der er sket under nattevagten. Men er der andre opgaver, vi kan undvære? Og hvilke? 
Her bevæger vi os ind i et dilemmafyldt farvand. 
Nu bliver det rigtig svært. 
Tag frit valg. En glimrende ide. 
Men når borgeren skal have mulighed for at vælge for eksempel rengøring fra et privat firma. Så kræver det, at opgaven "rengøring" er helt præcist defineret. Så mange minutter til at støvsuge. 
Spørgsmålet er, om en del af minuttyranniet i ældreplejen er opstået på grund af inddragelse af private aktører og frit valg?
Og nu skal I ikke tro, at jeg kun er på jagt efter de borgerliges hellige køer. 
Her kommer det næste dilemma: 
Hvad er vigtigst: tid til omsorg? Eller dokumentation og rettigheder? 
Jeg tror, at de fleste af os her i Folketinget på et eller andet tidspunkt har krævet nye rettigheder til borgeren. Og måske mest os, der ligger politisk til venstre. 
Vi bliver alle sammen berørt af den ældre kvinde, der ikke får gjort rent. 
Men er sandheden ikke, at vi bliver fristet til at lovgive og regulere så meget, at den lokale dømmekraft – hos den stolte SOSU-assistent, hos den lokale politiker – sættes ud af kraft?
Er det efterhånden mest i skåltalerne, vi hylder det lokale demokrati?
Vil vi reelt lade det kommunale selvstyre bestemme selv? Og har man altid i kommunerne fokus på det, der er vigtigt? Velfærd til borgeren – ikke skemaer og strategier? 
Engang førte Socialdemokratiet valgkamp på, at ældre skulle have ret til et bad hver dag. Det kom vi ikke igennem med. 
Heldigvis! 
Tænk, hvad det kunne have medført af kontrol og skemaer.
Bortset fra, at en del ældre sagde, at de gad virkelig ikke gå i bad hver dag. Det trak overskrifter. Kan I huske det? Reportager fra plejehjem, hvor beboere udtalte, at det var helt unødvendigt med alle de bade. 
Vi havde glemt at spørge de ældre, hvad de helst ville. 
Og lige så vigtigt: Vi glemte, hvad politik handler om. 
Lovgivning bør handle om retning. Det er måden at lede et land på. Dét er det politiske ansvar.
Hvis der er et konkret problem på et plejehjem. Så skal lederen løse problemet. Og medarbejderen stå til ansvar. 
Nu er vi i stedet i gang med at dræne verdens bedste samfundsmodel for det vigtigste. Tilliden til, at andre passer deres arbejde. Tilliden til, at man lokalt kan løse problemerne. Og rette op på fejl. 
Hvis vi skal vende den udvikling. Så vil det kræve noget af os alle sammen. 
Og hold nu fast. Det bliver svært. For vi skal ikke bare lovgive forfra. Vi skal give slip. 
Vi må alle sammen stille os selv de svære spørgsmål. 
I kommunerne – hvordan kan man lave færre skemaer og strategier? 
I fagforeningerne – hvordan kan man lade være med bare at kræve håndfaste regler for sine medlemmer? 
I patientforeningerne – hvordan holder man igen med at kræve nye rettigheder? 
Forældrebestyrelserne – de må holde sig i skindet og ikke foreslå en sukkerpolitik oveni økologipolitikken.
Og her i Folketinget skal vi blive bedre til at holde fingrene væk. Også når der er begået fejl. Vi skal lade være med at lovgive om enkeltsager.
For ved I hvad? 
Medarbejderne er ved at drukne i alle de gode intentioner, om hvordan de udfører deres arbejde bedst muligt. Jeg forstår godt dem, der lader bureaukratiet gå ind ad det ene øre og ud af det andet. Og bruger kræfterne på at være sammen med borgeren. 
Vi har brug for en Nærhedsreform. 
Hvor vi skruer ned for detailstyring oppefra. Og skruer op for faglighed og ledelse ude på institutionerne. 
Vi går ikke på kompromis med resultaterne. Kræftbehandlingen skal fortsat blive bedre. Børnene skal stadig lære mere i skolen. 
Pointen er tværtimod, at den styring vi har i dag, ikke giver de bedste resultater. Vi kan og skal gøre det bedre. 
I dag vil jeg invitere alle med på den rejse. Der er ingen fribilletter. Rejsen kræver noget af os alle sammen. 
Det bliver ikke nemt. Men det kan blive godt. 
Rigtig godt. Hvis vi tør. 
Tillid til, at velfærden er der for dem, der har brug for den.
Tid til omsorg. Menneske til menneske. 
<chunk>Vi skal sætte ind alle steder, hvor tillid er afløst af mistillid. 
Vores skattevæsen. 
Det er ikke alene it-systemer, der har fejlet. Det er ikke bare nogle forbrydere, der har stjålet af kassen. Det er den helt fundamentale tillid til, at fællesskabet fungerer. 
Der ligger mange års genopretning forude. Det er sagt før. 
Det bliver svært. Det er også sagt før.
Men opgaven er der. Vi skal løfte den sammen. 
Skattesnyd skal opdages. Og straffes. Det kræver, at kontrollen er tilstrækkelig.
I morgen offentliggør vi regeringens finanslovsforslag. 
Her vil vi tilføre skattevæsenet endnu flere penge. Blandt andet til it-løsninger. Mon ikke nogle af jer, der ser med i dag, bliver lidt tomme i blikket, når det handler om it og skat? Sådan har jeg det selv. 
Medarbejderne i skattevæsenet gør, hvad de kan. De gør det, så godt de kan. De fortjener nye kolleger. 
Derfor vil vi også ansætte flere mennesker. Ligesom i gamle dage. Rigtige mennesker. Der kan sørge for, at alle betaler den skat, de skal betale. 
<chunk>Ét sted i vores samfund har tillidskrisen været større end alle andre steder. 
Udlændingepolitikken. 
I årtier var det, som om politikerne inde på Christiansborg og befolkningen uden for Christiansborg levede i hver deres verden. Jeg ved det. For jeg var selv for sen til at forstå, hvor galt det var. 
Fejlslagen integration har trukket spor i skoler, i boligområder, på arbejdspladser.
Og måske allertydeligst i kriminaliteten. 
I fængslerne har fire ud af ti udenlandsk baggrund. Alt for mange, der er kommet hertil, begår kriminalitet. Eller deres sønner gør det. 
Voldskriminalitet er mere end tre gange større hos mandlige efterkommere med ikke-vestlig baggrund end hos andre mænd. 
Kriminalitet er et onde i sig selv. Der er også steder, hvor jeg er utryg ved at være om aftenen. 
Oven i det ødelægger de få – meget for de mange. 
For alle dem med udenlandsk baggrund, der lever et lovlydigt liv. Bidrager til samfundet. Og alligevel risikerer at blive taget til indtægt for andres ugerninger.
Og uanset hvem, der begår vold og lovbrud – danskere eller udlændinge – så risikerer hele det danske samfund at blive forrået. 
Jeg kan mærke, at vi begynder at vænne os til det. Vanvidskørsel. Trusler. Knivstikkeri. Skyderier. Bandeopgør. Eksplosioner.
At vi stille og roligt accepterer at finde en anden vej at gå hjem om aftenen. 
At det bliver noget dagligdags i nyhedsstrømmen. At vi bare bladrer videre. Med et skuldertræk. 
Sådan må det ikke blive. Det er ikke det Danmark, jeg vil have. 
Vi kan ikke kæmpe for sammenhængskraft og lige muligheder. Uden at tage integrationen meget alvorligt. 
Og vi kan ikke tage integrationen alvorligt uden at sige: Antallet har en betydning. 
Jeg ved godt, at tingene ikke er enkle. At livet er kompliceret. At der bag statistikkens tal gemmer sig mennesker og deres historier. 
Men jeg vil også sige: Når man kommer til Danmark. Får chancen for at leve i et land med fri adgang til uddannelse. Gratis lægehjælp. Mulighed for at arbejde. Og leve i fred. 
Så giver det en forpligtelse til at bruge de muligheder. 
Hvis man ikke gør det. Så er det et tillidsbrud. 
Regeringen er villig til at gå langt over for dem, der ikke vil fællesskabet og Danmark det godt. 
Jeg vil sige helt klart til befolkningen: I kan have tillid til, at jeg vil føre den stramme udlændingepolitik, som et flertal bakker op om. 
Og vi har brug for at gå videre endnu. Regeringen vil se på, hvordan vi kan stramme lovgivningen over for vanvidskørsel. Syrienskrigere. Bandekriminalitet. 
Og afviste asylansøgere skal rejse hjem.
Udlændingepolitikken skal være stram. Men den skal – forstå mig ret – ramme de rigtige. 
Det er ikke at lempe udlændingepolitikken, at Mint kan få en chance til. Eller at børnene på Sjælsmark kan tage maden med på deres værelser. 
Det er heller ikke i modstrid med håndfaste krav til integrationen at anerkende dem, der gør det godt. Tværtimod. 
Tusindvis af mennesker er kommet hertil udefra. Har lært dansk, gået i skole, uddannet sig, er i arbejde og deler vores værdier. 
Jeg vil sige til alle jer: I indgår i samfundet. I bidrager til fællesskabet. 
Og I skal selvfølgelig kunne have tillid til, at Danmark også er jeres land.
<chunk>Jeg er statsminister for hele Danmark. 
Jeg vil holde fast i det, der samler os. Tillid. Ansvar. Retfærdighed. 
Styrke det mest værdifulde, vi har. Vores velfærd. Vores fællesskab. 
Og jeg vil huske den verdenshistorie, vi er en del af. 
Til næste år markerer vi to historiske mærkedage. De vil blive fejret. Vi skal lære af historien. 
Den 5. maj 2020 er 75-året for Danmarks befrielse.
Mange af vidnerne fra Anden Verdenskrig er ikke længere blandt os. Der er færre til at fortælle, hvordan det var. 
Et Europa, der løftede sig ud af krig, nød og folkemord. 
Byggede freden på internationale regler. Samarbejde. Tillid mellem lande. 
Den fakkel skal vi bære videre. 
Næste år markerer vi også 100-året for, at Sønderjylland blev genforenet med Danmark. 
Ikke med krig og vold. Med ved en fredelig folkeafstemning. Gennem tillid.
Det er dén tillid, som også i dag er kilden til samarbejdet i grænselandet. Et internationalt forbillede. 
Det er den tillid, vores gode og solide forhold til Tyskland står på i dag.
Det er også den tillid, det europæiske samarbejde bygger på.
Hvis vi skulle være i tvivl. Så se på Storbritannien. 
Jeg vil skabe politisk forandring i et Europa, som leverer svar på vor tids problemer.
En fri bevægelighed, der nogle steder er bedre for markedet end for lønmodtagerne.
Skattesvindel for milliarder. Fordi spekulanterne er et skridt foran de fælles regler. 
Klimakrisen. Som kun kan løses i samarbejde med andre lande. 
Og bekymringen for, om Europa har styr på grænserne. 
Det har Europa ikke. 
Menneskesmuglere tjener penge på andres nød. Flygtninge drukner i Middelhavet.
Vores regering ønsker at hjælpe mennesker, som er på flugt. Hjælpe i nærområderne. Der kan vi hjælpe flest. 
Jeg vil selv stille mig i spidsen for arbejdet med et nyt asylsystem. Mere retfærdigt. Mere humant. 
Det budskab vil jeg tage med til Bruxelles. 
Og flygtninge, der kommer her til Danmark og får asyl, skal selvfølgelig vende hjem og genopbygge deres land, så snart der er mulighed for det. Det giver plads til, at vi kan hjælpe fremtidens flygtninge. 
Regeringen vil sætte en ny og progressiv retning for dansk Europapolitik.
For hvis vi ikke lykkes med det. Så risikerer vi, at tilliden til et forpligtende internationalt samarbejde forsvinder. Det samarbejde, som blev bygget for at undgå en gentagelse af verdenskrigens rædsler.
Og som er lige så vigtigt i dag. Som dengang.
Der er så mange, der gerne vil splitte. 
I en splittet verden skal vi samle. 
<chunk>Klimaforandringerne og interessen for Arktis trækker Færøerne og Grønland længere ind på den internationale scene. Jeg forstår godt Færøernes og Grønlands ønske om en mere aktiv rolle i udenrigs- og sikkerhedspolitikken. 
Jeg er enig i, at vi skal styrke samarbejdet. Dele viden og information. 
Vi er tre lande. Tre folk. Tre kulturer. Men vi har også et stærkt fællesskab. 
Jeg vil give en åben invitation til samarbejde på områder, hvor det kan være til fælles gavn. 
Ligesom jeg vil sige til de nordatlantiske medlemmer her i Folketinget, at regeringen vil prioritere samarbejdet med – og inddragelsen af – jer. 
Færøerne har haft valg. Der er dannet et nyt landsstyre. 
Jeg har aftalt med lagmand Bárður á Steig Nielsen, at jeg snart tager til Færøerne, så vi kan komme i gang med samarbejdet. Det glæder jeg mig til.
Som noget af det første efter jeg blev statsminister, besøgte jeg Grønland i august. 
Formand for Naalakkersuisut, Kim Kielsen, og jeg har begyndt vores samarbejde om det, der optager os begge dybt. 
De grønlandske børn. 
Jeg oplever en ny vilje til at tale om problemerne. Også om de svære problemer. Selvmord. Misbrug. Krænkelser. 
Grønland har opfordret Danmark til et tættere samarbejde om børnene. Det har jeg svaret ja til. Selvfølgelig har jeg sagt ja! 
Udsatte grønlandske børn og unge skal have en bedre hverdag. Og et håb for fremtiden.
Der har aldrig været mere brug for Grønlands unge. Som bannerførere for et smukt og dejligt land. Et land, der kan vise hele verden, hvordan det er at leve i klimakrisens frontzone.
<chunk>Vi skal vise vores børn, at vi tager klimakrisen og de grønne udfordringer alvorligt. 
For hvis vi ikke kan løse de problemer, som de unge har bedt os om at løse. Så svigter vi ikke alene de unge. 
Så svigter vi troen på fremtiden. 
Hvis vi, der har muligheden, undviger ansvaret – så nærer vi afmagten. 
I stedet skal vi påtage os håbet og viljen. 
Udfordringen er enorm. Isen smelter. Storme. Orkaner. Det kan virke uoverstigeligt. Og fjernt.
Men ved I hvad? 
Det går ikke alene hurtigt med klimaforandringerne. Der begynder også at være fart på viljen til at gøre noget ved dem. 
Fra alle dele af verden er der massiv interesse for Danmarks ambitioner.
Klimakampen kan blive en fælles dansk kamp. 
Børn og unge kræver forandring. Nu skal vi levere. 
Virksomhederne. Danmark har verdens bedste grønne virksomheder. Og nu skal vi have resten af erhvervslivet med. Landbrug. Industri. Transport. Søfart. Alle de store brancher. 
Forpligtende partnerskaber. Det har erhvervslivet allerede sagt ja til. 
Pensionskasserne. Som forvalter de penge, vi skal leve af i fremtiden. Det giver god mening, at de investerer pengene, så vi har en fremtid. 
Det gør de. Pensionskasserne sikrer et svimlende milliardbeløb til grønne investeringer. 
Politikerne. Os her i salen. 
I årtier blev den grønne udvikling drevet frem af lovgivning fra Christiansborg. Vindmøller. Økologi. Energieffektivitet. Nu er andre – de unge, erhvervslivet – langt foran os. 
Vi skal foran igen.
Regeringen har – sammen med De Radikale, SF og Enhedslisten – sat et historisk mål: Vi vil reducere udledningerne af drivhusgasser med 70 procent i 2030. 
Alternativet var først. Nu bakker stadig flere partier op. De konservative. Dansk Folkeparti. Liberal Alliance. Det tegner godt for det grønne samarbejde. 
Vi skal have klimaloven på plads inden jul. Og derefter – en klimahandlingsplan. 
Dansk økonomi hviler på gode arbejdspladser og vigtig eksport. 
Det er resultatet af et fremsynet erhvervsliv og dygtige medarbejdere. Men det er også et resultat af aktive politiske beslutninger, hvor vi har turdet satse på danske styrkepositioner. 
I dag eksporterer vi for milliarder i miljø-, vand-, energi- og klimateknologi. Og den danske lægemiddelindustri er førende i verden. 
Men i en årrække er der blevet sparet på uddannelse og forskning. Det har været økonomisk uansvarligt. Vi er nødt til at sadle om i den økonomiske politik. Regeringen vil til næste år bruge en milliard kroner mere på grøn forskning.
Og for mig handler det ikke alene om klimaet – men også om vores natur og miljø. 
Vi har behov for et rent miljø. En luft, hvor vi kan trække vejret frit. Rent drikkevand. Skov og hav. Det er livskvalitet. 
Bare tænk på dagen i dag. Den første oktober. At gå en tur i skoven med familie og venner. Findes der noget bedre? 
Vi skal plante flere træer. Passe på dyrelivet. Bremse plastikforureningen. 
I sommer blev et dådyr i Himmerland fundet med fire kilo plastik i maven. Fire kilo!
Og det er ikke kun dådyr, der spiser plastikaffald. Det gør fugle. Det gør fisk. 
Hvad er det for en verden?
Lad os indgå den eneste rigtige generationskontrakt. At vi efterlader en natur til næste generation, som er i bedre stand end den, vi selv fik i arv. 
Vi skal leve op til vores børns tillid. På klimaet. Og på hele den grønne dagsorden. 
Sætte høje ambitioner. Med øje for arbejdspladser og vækst. I respekt for vores samfundsmodel, og uden at uligheden stiger. 
<chunk>Det er det, vi kan med en ny regering. Et nyt flertal. Vi kan skabe forandring. 
En grønnere fremtid.
Sætte velfærden først. 
En ny tillid til, at fællesskabet fungerer. 
At politiet kommer, når vi har brug for dem. 
At hjemmehjælperen har tid, når vi har brug for hende eller ham. 
At forældre kan aflevere barnet i vuggestuen. Uden at gå hele arbejdsdagen med den bekymring i baghovedet: Er det godt nok? Er det trygt nok? 
Skattevæsenet skal fungere. 
Og nedslidte skal have bedre mulighed for gå på pension.
En udlændingepolitik, der er stram. Men uden de symboler, som handler mere om politikere end om løsninger. 
Vi har ikke bygget Danmark på splittelse, ulighed eller grådighed. 
Vi har bygget Danmark på det modsatte. 
Omsorgen. Tilliden. Fællesskabet. Solidariteten. 
Virkelyst og samarbejde. 
Vi skal styrke alt det, der gør Danmark til Danmark.
Jeg glæder mig til samarbejdet med alle jer her i Folketinget.
Vi skal indfri det håb, vi har skabt. Et mere trygt. Et mere retfærdig. Et mere grønt Danmark.
DANMARK LEVE. Hurra! Hurra! Hurra! 







Tale






God aften.
I dag tager vi fat på et nyt år.
Må det blive lettere end det gamle. Må det blive lyst og fyldt med optimisme og handlekraft.
Vi har igen oplevet en jul og et nytår i coronaens skygge. Stigende smitte. Mange i isolation. Det har været en svær tid. Og er det fortsat.
Men i aften vil jeg ikke primært tale om corona.
Jeg vil tale om vores fælles og vidunderlige Danmark. Et land, der i geografi er så småt. Men i evner, værdier og muligheder så stort.
Der er gamle og nye udfordringer, vi skal have løst. Vores udgangspunkt er godt.
Vi har den højeste vækst i 15 år. Og den laveste arbejdsløshed i 12 år.
Jeg er selv barn af 80’erne. Jeg kan huske, da familiemedlemmer og min fars kolleger sad i køkkenet med nedslåede blikke, da massearbejdsløsheden ramte landet.
I dag er det omvendt. Aldrig før har flere været i arbejde. Dansk økonomi er bomstærk. Nu skal vi forlænge opsvinget.
Og først og fremmest. Skal vi løse vores tids største og vigtigste udfordring: Klimakrisen.
Vi skal kollektivt være lige så utålmodige, som kloden har brug for.
2021 var et år, hvor vi – med brede aftaler – tog afgørende skridt på vejen mod en grøn fremtid.
Danmark er igen det grønne foregangsland, vi ønsker at være. Det skal give os mod på endnu mere.
De stigende temperaturer er ved at ødelægge vores jordklode.
Jeg ved, at mange er bekymrede. Hvordan bliver vores fremtid? Og børnenes? Og børnebørnenes?
Jeg kan love jer én ting. Det politiske flertal, der lige nu er i Danmark. Vi svigter ikke. Vi gør det, der skal til. Det er vores løfte. Det er mit løfte.
I år vil vi træffe beslutning om en ny og ambitiøs afgift på CO2. Den skal sikre, at de virksomheder, der belaster klimaet, selv betaler for deres udledning.
Mange er allerede i gang med at omstille sig. For andre vil det tage længere tid.
Men udgangspunktet er enkelt. Det danske princip om, at de bredeste skuldre skal bære mest. Det skal også gælde i den grønne omstilling: Hvis du udleder CO2 – så skal du betale.
Dét er det mest rimelige.
Når andre lande i verden er for langsomme. Så skal Danmark gå foran. Og hæve barren endnu mere.
Det gælder også flytrafikken. At rejse er at leve, og derfor flyver vi. Men det er samtidig skadeligt for vores klima.
Tænk, hvis Danmark kan være med til at løse det problem.
Vi skal gøre det grønt at flyve.
Derfor vil regeringen sætte et ambitiøst mål: Senest i 2025 skal danskerne have mulighed for at flyve grønt på en indenrigsrute. Og senest i 2030 skal vi kunne flyve helt grønt, når vi flyver indenrigs i Danmark. 
Bliver det svært? Ja. Kan det lade sig gøre? Ja, det tror jeg. Vi er allerede på vej. Dygtige forskere og virksomheder arbejder på løsningerne.
Lykkes vi med det. Så vil det være et grønt gennembrud. Ikke bare for Danmark. Men for hele verden.
Hvis der er noget, de seneste år har lært os. I håndteringen af store kriser. Så er det, at vi aldrig må tøve.
<chunk>Skal vi nå vores klimamål. Så skal vi samtidig sikre, at der er medarbejdere nok.
Vi mangler arbejdskraft. Og hvis ikke vi gør noget, så risikerer vi både at bremse fremgangen og spænde ben for den grønne omstilling.
Derfor har vi foreslået en række initiativer, der skal få flere i arbejde.
Vi vil blandt andet fjerne modregningen i pensionen, hvis din partner er i beskæftigelse.
Vi vil stramme dimittendreglerne. Så nyuddannede hurtigere kommer ud på arbejdsmarkedet.
Flere i arbejde. Hurtigere. Det er godt for virksomhederne og dansk økonomi. Og giver samtidig mulighed for, at vi kan investere et milliardbeløb i at gøre de unges uddannelser bedre. 
I debatten om regeringens reformudspil har erhvervslivet ønsket, at det skal være lettere at få arbejdskraft udefra. Det er vi villige til at diskutere.
Men vi skal gøre det klogt.
Vi besluttede for mange år siden, at vi ikke skal have fri indvandring til Danmark. Den beslutning ønsker vi at holde fast i.
Derfor skal vi kun hente arbejdskraft ind, som der er mangel på. Det skal være for en afgrænset periode. Og det skal selvfølgelig ske på en ordentlig måde.
Hvor vi samtidig styrker danske lønmodtageres vilkår og gør en fælles indsats for at få dem, der stadig er uden for arbejdsmarkedet, i arbejde.
Dét er den danske samfundskontrakt.
Danmark skal bygge på ret og pligt.
Mange af jer, der gennem årene er kommet hertil udefra, har taget de værdier til jer. I har ofte nogle af de hårdeste job. I knokler.
Nu skal vi have flere med.
Derfor har regeringen foreslået, at vi erstatter passiv forsørgelse med en entydig arbejdslogik for borgere med et integrationsbehov.
Det bedste er at få et arbejde. Kan man ikke det, skal man fremover gøre nytte for sin ydelse.
Og til jer – særligt kvinder med ikke-vestlig baggrund, som ikke har et arbejde, selvom I har været i Danmark i mange år:
Vi har brug for jer.
Vi vil målrette vores forslag om en 37-timers arbejdspligt de steder, hvor der virkelig mangler medarbejdere. Det gør der ikke mindst i ældreplejen.
Jeg ved godt, at man ikke fra den ene dag til den anden kan gå ind og arbejde på lige fod med kolleger, der har uddannelse og erfaring.
Men så kan man nogle andre ting. Smøre madder. Vaske tøj. Gøre ekstra rent.
Du starter med at gøre nytte på plejehjemmet for din ydelse. Så snart du er klar til uddannelse eller job, så skal du tjene dine egne penge.
Det er godt for ligestillingen. For integrationen. Og at mor og far er i arbejde, er det bedste værn mod børnefattigdom.
<chunk>I ældreplejen gælder det – som i store dele af resten af vores velfærd – at der mangler tid til det, der er vigtigst.
Jeg tror ikke på, at vi kan spare os til bedre velfærd. Når der kommer flere børn og ældre, så skal pengene følge med. Og det gør de nu. Det gør de under den her regering.
Men jeg tror heller ikke på, at vi løser alle problemer ved at tilføre flere penge.
Det er tankevækkende, at en jordemor for 20 år siden havde næsten dobbelt så mange fødsler som i dag. Men der er kommet flere opgaver til. Så mange oplever, at der nu er mindre tid til de fødende.
Der er – som lovet – afsat midler til 1.000 ekstra sygeplejersker. Men flere steder mærker man det ikke. 
Billedet er det samme i store dele af den offentlige sektor.
Alt for meget tid går med proces, bureaukrati, kontrol og skemaer.
Det tærer på arbejdsglæden. Det gør det svært at rekruttere. Og det giver en velfærd, der ikke altid lever op til forventningerne.
Det er tid til at finde ind til kernen. Hvad er egentlig det vigtigste i vores velfærd?
Relationer, nærvær, omsorg og faglighed.
Et velfærdssamfund, hvor der er mere hjerterum end kontrol. Mere sund fornuft end regulering.
Og ja, det vil betyde, at tingene bliver gjort forskelligt.
Det vil kræve stærkere ledelse. Konkrete problemer skal løses lokalt. Og ikke med endnu mere lovgivning. 
Selvfølgelig er der meget, der lykkes i velfærdssamfundet. Hver dag.
Men hånden på hjertet, så har vi endnu ikke den ældrepleje i Danmark, som vores ældre har fortjent.
Jeg vil derfor i aften foreslå noget vidtgående.
At vi afskaffer den omfangsrige regulering og lovgivning på ældreområdet og starter helt forfra.
En ny kort og præcis ældrelov. Med klare værdier. Værdighed. Valgfrihed. Selvbestemmelse. Og få dokumentationskrav.
Lad medarbejderne bruge deres gode hoveder og varme hjerter. Lad os pårørende være mere sammen med vores gamle. Lad de ældre få den kærlighed og pleje, som livets efterår kræver.
Jeg ved, at forslaget vil møde modstand. Jeg må bare konstatere, at jeg nu er den sjette statsminister, der problematiserer bureaukratiet. Poul Schlüter var den første. Problemerne er kun blevet større.
Derfor har vi givet syv kommuner mulighed for at blive fri af næsten alle statslige regler på en række velfærdsområder.
I det nye år vil vi tilbyde alle landets kommuner det samme. Så I lokalt kan skabe den folkeskole. Den ældrepleje. Den børnehave, I ønsker.
Det er mit håb, at de nyvalgte borgmestre og byråd vil tage udfordringen op.
Og at Folketingets partier vil være med.
Jeg er ikke i tvivl om, at resultatet bliver bedst, når vi samarbejder bredt om løsningerne. Som vi har gjort det siden folketingsvalget.
<chunk>Her og nu skal vi først og fremmest håndtere corona.
Jeg ved godt, at det er en hård tid.
Der er igen restriktioner. Især de steder, hvor mange mennesker mødes. Desværre rammer det dansk kunst og kultur. Det er et stort tab, for vi har brug for omtanken, refleksionen, indsigten og udsynet. Oplevelserne. Alt det, I skaber.
Vi skal igennem vinteren. Og det kommer vi. Ikke mindst takket være vaccinerne.
Tak til alle jer, der er blevet vaccineret. Og til jer, der fået det tredje stik, som er så afgørende.
Og tak til alle jer, der vaccinerer, poder, arbejder i sundhedsvæsenet, passer på de sårbare – tak til alle jer, der får hjulene til at køre rundt og hverdagen til at fungere. Igen under vanskelige vilkår.
Det er imponerende, hvad vi formår. På trods af tvivl og stort besvær, som vi synger det i Jens Rosendals fantastiske sang.
<chunk>Efter snart to år med corona er vores sygehuse under pres. Og mange patienter venter på at få behandling.
Når vi står midt i en svær pandemi, er tiden ikke til at gennemføre store forandringer i sundhedsvæsnet.
Men så snart det bliver muligt, vil vi fremlægge et sundhedsudspil. Det skal sikre bedre sammenhæng for patienten hele vejen gennem sundhedsvæsnet.
Vi vil også etablere nærhospitaler tættere på borgerne. Og flere skal have en fast læge. Uanset hvor i Danmark man bor.
Patienterne skal i centrum. Ventetiden ned. Og medarbejderne, I skal have tid til at udføre jeres arbejde.
<chunk>Vi lever i en tid, hvor verden igen er mere urolig.
Et aggressivt Rusland mod øst. Afghanistans kollaps. Migrationspres. Indskrænkninger af kvinders ret til abort. Terrorisme. Vores demokratiske værdier trædes under fode.
I år er det 50 år siden, Danmark besluttede at træde ind i det europæiske fællesskab.
EU startede som en kul- og stålunion. Nu kæmper vi for, at det bliver en klimaunion.
Danmark skal være i hjertet af vores eget kontinent. For alternativet. Det findes ikke. Et svagt Europa giver et svagt vesten. Verden har behov for det modsatte.
Vi skal stå fast på vores værdier. Og vi skal styrke vores sikkerhed. Sammen med vores vigtigste partner USA og vores andre allierede i NATO.
<chunk>I år er det også 50 år siden, at vores majestæt blev dronning.
Jeg glæder mig personligt over danskernes store opbakning til kongehuset.
Vi har en dronning, der – med sit vid, sit udsyn og sin kærlighed til hele rigsfællesskabet – samler os på tværs af generationer og geografi. Minder os om vores historie. Sætter Danmark i perspektiv.
Tillykke til vores allesammens Dronning Margrethe.
<chunk>Danmark er et unikt land.
Vi har tillid til hinanden. Vi vil hellere samle os end lade os splitte.
Vi har noget særligt imellem os, fordi uligheden er mindre. Afstandene korte. Fællesskabet stærkere.
I det nye år vil vi tage fat. Med optimisme og handlekraft.
Danmark kan mere. Især hvis vi står sammen.
Godt nytår.







Tale






Tak for det, formand, og tak i det hele taget til formanden og næstformændene for at lede os godt igennem dagen i god ro og orden. Før jeg kommenterer den konkrete debat, vi har haft i dag, vil jeg gerne have lov til at benytte lejligheden til at takke det brede flertal i Folketinget, der for bare få timer siden tilsluttede sig en ny og markant dansk våbendonation til Ukraine. Donationen hører til en af de største, vi hidtil har besluttet her i Danmark, og det er et udtryk for et gearskifte i den måde, vi og vores allierede støtter Ukraine. Konkret vil Danmark bidrage med 19 spritnye og topmoderne artillerisystemer. Det er systemer, som vi ikke engang har taget i brug i vores eget forsvar endnu. Det er systemer, hvor præsident Zelenskyj har anmodet kraftigt om, at netop Danmark skal sende den her type våben, og det er våben, som kan komme til at spille en central rolle i kampen mod Putins invasionshær. Mens vi har debatteret time efter time her i salen, er bomberne faldet over Ukraine. I sin tale til World Economic Forum i går sagde Zelenskyj, og jeg citerer: Verden må ikke vente med at handle – støtten til Ukraine skal komme hurtigere end Ruslands næste angreb.
Jeg er både stolt over og taknemlig over, at Danmark leverer. De våbensystemer, vi nu har besluttet at sende af sted, skal, for at sige det direkte, hjælpe ukrainerne med at befri deres land. Det er Europas fremtid og sikkerhed, der er på spil. Som hr. Morten Dahlin sagde meget præcist tidligere i dag: Lige nu kæmper ukrainerne vores alle sammens kamp for frihed. Tak til Folketingets partier for at bakke op og for endnu en gang at vise, at vi står sammen i Danmark, når det virkelig gælder. Jeg tror, at alle her i salen deler et fælles ønske om, at Danmark skal blive ved med at hjælpe Ukraine, så meget som det overhovedet er muligt, og det er det vigtige budskab, som forsvarsministeren i morgen tager med, når han rejser til møde i Tyskland for at fortælle Ukraine og vores partnere i koalitionen af lande, der støtter Ukraine, om den nye danske donation.
Så må man efter at have lyttet til debatten i dag sige, at det er nye tider. Ikke alene har vi fået en bred regering hen over midten; vi har, som debatten har vist, også fået en bred opposition hen over midten. Og jeg kan forstå, at fru Mai Villadsen og fru Inger Støjberg nu har hinanden på speeddial. For mit eget vedkommende tror jeg det er første gang, at jeg har oplevet, at fru Sophie Løhde har nikket, mens jeg stod på talerstolen, nogen sinde, og jeg har siddet og iagttaget alle og sådan tænkt: Hvad bliver det næste – at hr. Søren Pape Poulsen bliver forkæmper for borgerløn, at hr. Martin Lidegaard og hr. Morten Messerschmidt går i samlet kamp for retten til kønsneutrale bederum, eller at hr. Pelle Dragsted og hr. Torsten Gejl og hr. Alex Vanopslagh finder fælles fodslag om at udvikle kollektive alternativer til den kapitalistiske og profitorienterede produktion? 
(Munterhed)
. Det er, ser det ud til, kun fantasien, der sætter grænser i det nye Folketing.
Nå, økonomi har selvfølgelig fyldt meget i debatten, med god grund. Ruslands invasion af Ukraine har sendt den globale økonomi ud i et stormvejr, et stormvejr, som vi ikke har set i ganske mange år: Væksten bremser op, der er uro på finansmarkederne, renterne stiger, boligmarkedet er vendt. Herhjemme er inflationen heldigvis faldet en smule de seneste uger, men prisstigningerne er fortsat høje. Vi skal hjælpe dem, der har det svært, og derfor vil regeringen snart invitere alle Folketingets partier til en drøftelse af en ny inflationspakke.
Samtidig skal vi gøre, hvad vi kan, for at krisen ikke bider sig fast på vores arbejdsmarked. At langt de fleste danskere i dag er i arbejde og beskæftigelsen er så høj, er og bliver den vigtigste opgave for os, når det gælder dansk økonomi, og det er og bliver det vigtigste for hver enkelt dansker. Danmark har grundlæggende en sund og stærk økonomi. Der er overskud på de offentlige finanser og høj beskæftigelse. Vi står solidt funderet, fordi skiftende regeringer og skiftende flertal har truffet ansvarlige og fremsynede beslutninger. Den ansvarlige kurs skal vi fortsætte, og det skal være med et fælles mål om ikke bare at holde stand, men om at bringe Danmark videre, ikke bare et lille stykke og ikke bare nogle små hop fremad. Regeringens ambition er sammen med, håber vi, partierne her i salen at skabe forandringer, der rækker ud over vores egen tid, så vi vitterlig passer på det fantastiske land, som Danmark er – ikke kun i vores egen tid, men mange år ud i fremtiden.
Vi skal jo ikke bare holde hånden under velfærden. Vi skal udvikle den. Pengene skal følge med, når der bliver flere børn og ældre, ja, men lige så vigtigt er det at få skabt rum til langt mere omsorg og nærvær og langt mere frihed og selvbestemmelse. Det gælder også i sundhedsvæsenet. Når man tænker på de ret alvorlige problemer, vi står med, så har det ikke fyldt meget i debatten i dag. Det gjorde det i min redegørelse forleden dag. Vi skal nedbringe ventelisterne. Vi skal lette presset på akutmodtagelsen. Vi skal styrke psykiatrien. Samtidig skal vi arbejde for, som det også blev sagt, at gøre vores sundhedsvæsen mere robust og sammenhængende på den lange bane.
Og vi skal skabe en folkeskole, hvor der bliver meget mere plads til det praktiske. Tak til de mange partier, der har givet opbakning til regeringens idéer på det her område. Flere børn eller unge skal trives. De skal lære, og de skal vokse, og vi skal give mange flere voksne og ældre bedre og mere fleksible muligheder for uddannelse igennem deres arbejdsliv. Vi skal åbne arbejdsmarkedet for mange flere, og det skal selvfølgelig altid kunne betale sig at arbejde. Endelig skal vi gøre vores ambitiøse klimamål til virkelighed og markant styrke vores forsvar og sikkerhed.
Hvis alt det her skal lykkes, kræver det reformer, og det kræver store investeringer. Regneeksemplerne gav jeg allerede i tirsdags. For at gøre en lang historie kort: Bundlinjen er, at det økonomiske råderum til nye prioriteter i 2030 er yderst begrænset. Uden nye reformer, og uden at vi får flere i arbejde, bliver det svært, ja, det bliver nærmest umuligt at gennemføre det, som de fleste partier i dag har efterspurgt. Derfor skal vi have et mål om at øge den strukturelle beskæftigelse. Regeringen foreslår 45.000 personer i 2030. De danskere, der i dag står uden for arbejdsfællesskabet, skal i job, og vi skal alle sammen bidrage noget mere.
Det sidste er nok det, der har affødt mest debat og kritik, også her i salen i dag. Men hvis vi nu også oven på hr. Sjúrður Skaales gode indlæg måske ser lidt nøgternt på den virkelighed, vi står over for, klimakrise, energikrise, krig på vores eget kontinent og en konstatering af, at truslerne mod vores lille land er større, end de har været i årtier, er det det, der er baggrunden. Regeringen og en række partier her i salen er enige om, at Danmark skal tage et større ansvar for vores egen sikkerhed, og at vi selvfølgelig skal leve op til de løfter, vi har givet til vores egne allierede: 2 pct. af bnp til forsvar og sikkerhed. Det ønsker vi at gøre hurtigere, så vi allerede i 2030 når det mål. De to ting, at leve op til vores forpligtelse og fremrykke investeringerne, vil kræve væsentlig flere penge til forsvar og sikkerhed allerede fra nu af. Og merudgifterne vil stige til 20 mia. kr. i 2030 – 20 mia. kr. i 2030! De penge skal findes.
Jeg er meget, meget glad for det nationale kompromis, der blev lavet for kort tid siden. Med det nationale kompromis blev et bredt flertal af Folketingets partier enige om at skabe ekstra råderum i økonomien på ca. 14 mia. kr. i 2030. Det bringer os et godt stykke, men det bringer os altså ikke hele vejen. Vi har selvfølgelig som ny regering overvejet flere forskellige modeller til at finansiere forsvarsudgifterne, og med de andre ting, vi også gerne vil prioritere, velfærd, sundhed, psykiatri, uddannelse, flere mennesker ind i arbejdsfællesskabet, er vi endt på, at den mest solidariske og rimelige løsning, vi kan finde, er faktisk at bede danskerne om at løfte den solidarisk: arbejde én dag mere om året.
Der er ikke nogen af os, der havde forestillet os, at det på den måde direkte ville blive et populært forslag, og det forestiller jeg mig sådan set heller ikke at det bliver i de næste par uger, men jeg tror, at alle her i salen godt ved, at det bliver vanskeligt at udvikle vores samfund, for ikke at sige umuligt, hvis ikke vi finder nogle nye kilder til finansiering. Regeringen har lagt vores forslag frem. Jeg forstår, at alle ikke bakker op om det. Jeg er ikke tonedøv, men jeg kunne alligevel godt tænke mig lige at tage nogle af kritikpunkterne, for en del af dem har også været fremført her i salen i dag.
For det første: Er det grundlæggende urimeligt at bede danskerne om at arbejde en dag mere om året? Set i lyset af de kriser og set i lyset af de udfordringer, vi står over for, er det så fuldstændig uproportionalt at bede danskerne, altså dem, der kan, om at bidrage en smule mere?
Et tal for at sætte det lidt perspektiv: I dag arbejder en gennemsnitlig dansk lønmodtager ifølge de seneste tal fra OECD 1.363 timer om året. Vi foreslår altså at øge arbejdstiden med rundt regnet 7½ time om året for en fuldtidsansat, vel at mærke. Til gengæld for de 7½ time styrker vi vores sikkerhed i det, der vitterlig er en urolig og uforudsigelig tid, så vi alle bidrager til at leve op til de forpligtelser, der følger med af at være en del af verdens stærkeste forsvarsalliance, NATO – det NATO, der siden anden verdenskrig og igennem hele den kolde krig har været garanten for vores sikkerhed og vores frihed i Danmark. Lad mig være ærlig: Jeg synes ikke, det er urimeligt, og jeg tror egentlig, at mange danskere stillet over for alternativet måske endda kunne være enige. Jeg har det selv sådan, at arbejde en dag mere om året er en pris, der er værd at betale for vores sikkerhed, for vores sammenhold, og ja, sådan set også for vores fremtid.
Samtidig med det giver vi så et bidrag, der styrker Danmark strukturelt. For at afskaffe store bededag vil øge arbejdsudbuddet med 8.500 personer, og det er der også brug for i en tid, hvor der mangler arbejdskraft på en række områder.
Kritikpunkt nr. 2: Er regeringen ude på at trumfe en bestemt finansieringsløsning igennem? Vi har vores forslag, men vi lytter selvfølgelig også til andre, og vi har hele tiden sagt, at vi også gerne modtager alternative forslag. Det er der så kommet i dag fra mange af Folketingets partier. Det vil vi gerne nærlæse. Vi vil gerne overveje alternative løsninger. Vi holder selvfølgelig fast i vores eget forslag, og for helt overordnet og i respekt for partiernes gode initiativ er der jo ikke tale om en ny finansiering i det forslag, der er, og derfor ser vi frem til at høre om de konkrete elementer. Hvad er det for nogle erhvervsstøtteordninger, som skal beskæres? Hvad er det for nogle offentlige investeringer, der skal skæres ned på? Er det skoler og plejehjem? Er det grønne investeringer? Det får vi svar på, og dem glæder jeg mig til at høre.
Det fører mig frem til det tredje kritikpunkt, nemlig at regeringen bruger bøllemetoder, tror jeg der blev sagt, er magtfuldkommen, og hvad der ellers er hentet frem fra skuffen af barske og, vil jeg sige, for nogle af os efterhånden ret velkendte anklager. Alt det her er, som jeg forstår det, afstedkommet af, at vi siger, at dem, der ønsker at være en del af et kommende forsvarsforlig, også skal tage ansvar for finansieringen. Tillad mig i al stilfærdighed at minde om, at det altså ikke er ny tilgang til politiske forhandlinger. Det er som regel sådan på Christiansborg, at vil man gerne bruge penge på et område, skal man også være med til at tage ansvar for at finde dem. Vi skal selvfølgelig diskutere, hvad det så kan være, men selve princippet er nu meget godt. Det er almindelig politisk praksis. Det er sund fornuft. Vi forlanger altså ikke, som hr. Karsten Hønge var inde på, at man skal spise en skovsnegl eller noget andet for at være med i hulen, men det er måske meget godt, at man er med til at bygge hulen, hvis man også gerne vil sidde inde i den på et tidspunkt efter.
Når alt det her sagt, og der er sagt ganske meget, så tager vi imod det, som vi opfatter som et konstruktivt forslag fra partierne, og nu går drøftelserne i gang. Vi håber på det bredest mulige flertal bag et kommende forsvarsforlig, og vi glæder os til samarbejdet.
Der er til gengæld ikke sagt så meget om klima i dag – ganske lidt. Enkelte har bragt det op. Det er lidt ærgerligt, kan man sige, fordi selv om der er mange andre opgaver, er og bliver klimakrisen vores generations absolut vigtigste opgave, og Danmark skal blive ved med at gå forrest i den grønne omstilling. Vi har med et meget bredt politisk flertal vedtaget en af verdens mest ambitiøse klimalove. Det er der grund til være stolt over, synes jeg, og med de nye klimamål, der ligger i regeringsgrundlaget, ja, så lægger vi sporene til en fremtid, hvor vi ikke bare nedbringer vores udledning i Danmark, men hvor vi rent faktisk optager mere CO2, end vi udleder, og dermed har et positivt klimaaftryk på kloden. Som flere har sagt det i løbet af i dag fra Alternativet over til Det Konservative Folkeparti, skal vi ikke kun fokusere på målene, men også på, hvad det er, der bringer os derhen.
Vi skal i mål nu, vi skal have omstillet industrien, transporten og landbruget, vi skal have udbygget den vedvarende energi, havvind, landvind og solenergi, vi skal have flere varmepumper og mere fjernvarme ud til de danske hjem, vi skal styrke energiinfrastrukturen og forbindelserne til resten af Europa. Hvis vi gør alt det her rigtigt og langsigtet, har vi de bedste forudsætninger for at inspirere resten af verden. Derfor vil regeringen i den regeringsperiode, vi går i gang med nu, først og fremmest have fokus på implementeringen, så vi er sikre på, at vi finder de konkrete svar, der gør os i stand til både at leve op til at indfri 2025-målet, 2030-målet, 2045-målet og 2050-målet.
Noget andet, der ikke har fyldt så meget i debatten, desværre, er tryghed. Tak til især hr. Peter Kofod for at bringe det ind i debatten i dag med et eksempel, som er meget, meget svært at forstå for alle os, der også går op i ofrenes vilkår, vil jeg gerne sige. Grundlæggende er vi jo et godt og trygt land. Vi har tillid til hinanden, og langt de fleste af os overholder også spillereglerne, men det er altså også en tillid, vi skal værne om, og vi skal sætte hårdt mod hårdt, når det gælder de mennesker, som ikke vil fællesskabet. Vi har nu igen været vidne til en række alvorlige knivstikkerier i hovedstaden, og når volden eskalerer, går det ikke kun ud over de konkrete ofre, det er sådan set slemt nok, det går faktisk ud over os alle sammen. Det er uacceptabelt, og alle borgere i Danmark skal kunne færdes trygt – udsatte boligområder, S-togsstationer, natteliv, og hvor vi ellers er. Derfor skal vi sætte hårdere og mere konsekvent ind imod vold og anden alvorlig personfarlig kriminalitet. Det er vigtigt med en egentlig strafreform. Kriminelle skal straffes hårdere, de lange sagsbehandlingstider, som også kort har været oppe i dag, skal bringes ned, og det må ikke, som en af de socialdemokratiske ordførere rigtigt sagde tidligere, være kapaciteten i fængsler eller arresthuse, der afgør, hvad det er for en retspolitik, vi kan føre i Danmark. Den organiserede kriminalitet skal kvæles, og kriminelle udlændinge skal, hvis det overhovedet kan lade sig gøre, udvises. Det er vigtigt.
Der blev så stillet et spørgsmål undervejs, nemlig om man kunne give et eksempel på noget integration, der er lykkedes, og det kunne man ikke. Det er lige sparsomt nok. For apropos vores sundhedsvæsen, som har store udfordringer, vil jeg sige, at jeg ikke engang tør tænke tanken til ende, hvis ikke alle de fantastisk dygtige medarbejdere i sundhedsvæsenet med minoritetsbaggrund arbejdede der. Jeg ved simpelt hen ikke, hvem der skulle udlevere medicinen på vores apoteker, jeg ved ikke, hvem der skulle operere, jeg ved ikke, hvem der skulle passe på os længere. Der er rigtig meget af integrationen, der fungerer godt, men der er stadig for meget, der ikke gør. Og forudsætningen for, at vi kommer i mål med den integration, vi endnu ikke er kommet i mål med, er, at vi bliver ved med at have styr på, hvor mange mennesker der kommer hertil, og at vi tydeligt og klart afkræver at dem, der kommer hertil, respekterer vores værdier, demokratiet, ligestillingen, friheden. Parallelsamfund er gift for et demokrati, det skal bekæmpes, og vi skal konsekvent sætte ind over for negativ social kontrol, som stadig væk betyder, at alt for mange, ikke mindst piger og kvinder, lever et liv i ufrihed i Danmark. Det er det, der er problemet. Derfor må vi aldrig være bange for at stille krav til andre mennesker. Krav er respekt, og når vi stiller krav, og når vi forventer, at mennesker, der kommer hertil, deltager i Danmark og bidrager og forsørger sig selv, vil vi også kunne komme i mål med mere. Samtidig skal vi selvfølgelig også pragmatisk have et blik for at løse de problemer, som vores stramme regler en gang imellem skaber. Med andre ord, sund fornuft, ret og pligt, respekt for danske værdier og det fællesskab, vi har med hinanden, er den røde tråd i regeringens udlændingepolitik.
Tak til fru Aki-Matilda Høegh-Dam, fru Aaja Chemnitz, fru Anna Falkenberg og hr. Sjúrður Skaale for nogle rigtig gode ordførertaler, og tak for det gode samarbejde under forhandlingerne om en ny regering. Vi ønsker et tæt og også løsningsorienteret samarbejde, ligeværdigt, respektfuldt, ordentligt, og det gælder både på de områder, som er hjemtaget, og det gælder på de områder, som Danmark varetager for hele riget. Tak for at gøre opmærksom på, at alle i Folketinget har et ansvar for begge elementer. Vi vil prioritere, at lovgivningen på danske ansvarsområder løbende opdateres, vi skal i fællesskab finde løsninger på grænsehindringer i rigsfællesskabet, og så er jeg glad for det fokus, der har været på nødvendigheden af at bringe ikke mindst Færøerne meget tættere på EU og på det europæiske marked.
I går mødtes jeg med Færøernes nye lagmand, Aksel V. Johannesen, og Grønlands formand for Naalakkersuisut, Múte Egede, og mødet bekræftede vores tætte bånd mellem vores tre lande, men også vores forpligtelse til at videreudvikle det og have et, som jeg sagde det før, løsningsorienteret samarbejde. Det samarbejde har altid været vigtigt, men i den nye udenrigs- og sikkerhedspolitiske situation er det kun blevet endnu vigtigere. Derfor er jeg også glad for, at der er enighed om at styrke samarbejdet på udenrigspolitikken og dermed videreføre arbejdet i kontaktudvalget mellem vores tre regeringer.
Tak til alle Folketingets partier – vi er blevet mange – for debatten i dag, tak for at holde ud, ikke mindst på en aften, hvor, og jeg håber ikke, jeg fornærmer nogen, jeg havde et indtryk af, at der næsten var flere der så håndbold, end der var direkte med i debatten. Det var også en meget, meget spændende kamp, desværre uafgjort jo, og helt så hæsblæsende har debatten ikke været. Jeg synes, den har været god, og jeg sætter oprigtigt pris på, at selv om vi selvfølgelig ikke ser ens på alt her i Folketingssalen, kan vi tale sammen på en ordentlig og konstruktiv måde.
Der er mange nye ansigter i salen og rekordmange partier. Tillykke til de ordførere, der har haft jeres debut på talerstolen i dag. Fru Monika Rubin og fru Franciska Rosenkilde, som dog er en gammel kending, men alligevel med debut, og ikke mindst fru Anna Falkenberg, I har alle tre gjort et stort indtryk på alle kolleger. Og tillykke til alle jer andre, som i øvrigt er med for første gang, og som har taget del i debatten. Også tillykke til fru Pia Kjærsgaard, der i den modsatte ende af spektret har indtaget sin plads som det længst siddende folketingsmedlem og dermed aldersformand. Imponerende 39 år i Danmarks tjeneste er det blevet til. Det fineste i det danske folkestyre er samarbejdet. Det sagde fru Pia Olsen Dyhr i sin ordførertale tidligere i dag, og det er jeg fuldstændig enig i. Danmark har en flertalsregering, ja, for første gang i mange år, og vi har lagt et regeringsprogram frem med vores ambitioner for de kommende 4 år, men mindst lige så vigtigt har vi en klar ambition om et bredt politisk samarbejde. Derfor er jeg også glad for den opbakning, som regeringens forslag, ambitioner, idéer møder på en lang række områder.
Jeg tror faktisk på, at vi i den her valgperiode kan lave en skole, der er bedre for dem, der i dag bliver skoletrætte. Jeg tror faktisk på, at vi kan lave en ny socialpolitik med mere værdighed. Jeg tror på, at vi i den her valgperiode får afskaffet jobcentrene og lavet en ny beskæftigelsesindsats, og jeg tror, at vi den her gang får realiseret ordene til handling, når det handler om frisættelse af vores velfærdssamfund, og jeg tror, at vi i den her valgperiode lever op til det, alle partier har sagt om styrkelsen af psykiatrien. Det ville være godt, og det tror jeg på efter debatten i dag.
Jeg håber, alle kan finde hinanden i et konstruktivt og ansvarligt samarbejde om økonomi, forsvar, velfærd, klima og tryghed – alt det, der er vigtigt for vores land og for den befolkning, vi har fået lov til at repræsentere i den her valgperiode. Tak for debatten, og jeg glæder mig til den næste times tid, eller hvad det nu bliver, formand.







Tale






Kære kongres
I juni satte 925.000 danskere deres kryds ved vores parti. Runder vi lidt gavmildt op, valgte næsten en million danskere den dag Socialdemokratiet.
Det er det bedste valg, vi har haft i mere end ti år. Igen er Socialdemokratiet, hvor vi skal være. Vi er Danmarks største parti.
Jeg vil gerne takke hver enkelt af jer, der stemte på os.
En stemme til et valg i Danmark er noget særligt. Det er forbundet med mange overvejelser. Hvem kan sikre job og beskæftigelse? Hvem sørger for social tryghed? Hvem kan udvikle vores velfærdssamfund?
Tak for jeres tillid. Hver enkelt stemme tæller. Hver enkelt stemme forpligter.
Jeg har stået på denne talerstol et utal af gange. Igennem tiden har jeg diskuteret, bakket op og udfordret. Som jeg er sikker på, at I vil gøre det i dag.
Som I så i filmen, kan jeg være ret utålmodig. Jeg er optaget af resultater. Jeg er optaget af at flytte Danmark. Og jeg er lige så optaget af at bekæmpe social uretfærdighed, som jeg altid har været.
Men selvom jeg vil se resultater, har jeg aldrig troet på revolutioner. Jeg tror på samarbejde og brede løsninger.
Det ligger dybt i vores socialdemokratiske DNA at tage ansvar for Danmark.
Mit virke i Socialdemokratiet går mange år tilbage. I alle de år har vi brugt stor energi og meget tid på at diskutere med os selv. Mange har bedt os om at genopfinde det socialdemokratiske projekt. Vi har forsøgt at skifte navn og logo. Det kan være godt nok.
Men kære venner. Vi har kigget det forkerte sted hen.
For vi skal ikke være noget andet, end det vi er. Vi skal være det, vi er. Vi skal være socialdemokrater.
Det politiske kompas er vores værdier.
Værdier, der synes så simple. Men i deres virke er så kraftfulde.
Vores parti og bevægelse er mere end hundrede år gammel. Igennem historien er det os, der har vist en vej for Danmark. En vej, der skabte bedre muligheder for helt almindelige mennesker. Og vi er lykkedes.
Derfor er vores samfund noget helt andet i dag. Heldigvis.
De udfordringer, vi står over for i dag, er mere bøvlede. Og det er løsningerne oftest også.
Men værdierne er de samme.
Frihed, lighed og solidaritet.
Det er med de værdier, at vi finder retningen. Fuld beskæftigelse. Social retfærdighed. Ansvarlighed og lederskab. Styr på økonomien. Internationalt udsyn og lige muligheder for børn og unge. For alle børn og unge.
Det er i de værdier, jeg finder min inspiration. Min motivation. Og min tro på fremtiden.
Jeg har brug for, at I er med mig. At vi sammen går ad den vej. At vi møder både danskerne og vores politiske modstandere med en stædig insisteren på at skabe reel frihed for flere, værdige valgmuligheder igennem hele livet og sikrer alle, der kan og vil, en plads i vores fællesskab.
At gå sammen. Og at stå sammen. Det skal vi danskere også gøre i den aktuelle flygtningekrise.
Mellemøsten står i brand. Millioner er på flugt fra Syrien, og fra både Øst og Syd prøver tusindvis af mennesker lykken i det fredelige Europa.
Børn. Hele familier er på flugt. Og lad mig bare sige det så direkte, som det er mig muligt:
Vi har altid hjulpet, når mennesker er i nød. Vi gjorde det i 90’erne. Da etniske udrensninger hærgede dele af Europa, tog vi vores andel af flygtninge fra Balkan.
Mennesker, der søger asyl i Danmark, skal behandles ordentligt. Det siger sig selv. Som socialdemokrater kommer vi aldrig til at kommunikere med verdens forfulgte via annoncer.
Og når det europæiske system braser sammen – ja, så er vi selvfølgelig med til at løse problemerne og tage vores medansvar.
Ægte lederskab er for mig at have modet til at være ærlig. Til at dele de dilemmaer, der er. Finde løsningerne.
På én og samme tid skal vi gøre det rigtige og det klogeste.
Jeg er overbevist om, at den tid, hvor man kunne slippe af sted med symbolpolitik, forslag om lejre i Kenya, straksopbremsning og snuptagsløsninger, er en saga blot.
Kristian Thulesen-Dahl. Lars Løkke: Velkommen til virkeligheden.
Mennesker banker på vores dør. Og de skal have hjælp. Europa må arbejde sammen. Vi skal løfte vores ansvar som land og som folk.
Vi skal bruge al vores styrke og alt vores overskud til at give mennesker på flugt den beskyttelse, de har behov for.
Men vi er samtidig forpligtede til at finde holdbare løsninger. Løsninger, der ikke kun handler om her og nu. Løsninger, der skal række ind i vores fremtid. Og jeg ved godt, at der sikkert er nogle af jer, der vil tænke: Når der er flygtninge, der vandrer på de danske veje, så er der ikke plads til at snakke integration.
Det mener jeg, vi er tvunget til.
Vi har som samfund været udfordret af integrationsproblemer i årtier. Og der venter en hverdag lige rundt om hjørnet. Mange udlændinge, der bor i Danmark, lever gode liv her. De arbejder, skaber unik værdi og bidrager. De vil integration.
Men der er også store problemer. Desværre.
Alt for mange kvinder med minoritetsbaggrund lever hjemme uden at gå på arbejde. Mange af de unge mænd er underrepræsenteret i uddannelsessystemet, men overrepræsenteret, når det kommer til kriminalitet.
Og der er parallelsamfund i Danmark.
Der er dem, der siger: Åbn grænserne. Og der er dem, der siger: Luk dem. Ingen af dem har ret.
Sammenhængskraften er afgørende for vores samfund. Derfor vil jeg holde fast i, at dansk udlændingepolitik besluttes i det danske Folketing. Men samarbejder selvfølgelig med resten af Europa.
Derfor er antallet af udlændinge, der kommer hertil, ikke ligegyldigt.
Realisme uden humanisme er kun kynisme. Men humanisme uden realisme synes jeg, oprigtigt talt mister meget af sin værdi. For der er en hverdag, vi skal have til at hænge sammen.
Her og nu er der behov for, at en større del af vores udviklingsbistand målrettes nærområderne. De konfliktramte regioner og det nordlige Afrika. Vi taler om at begrænse flygtningestrømme. Men det er jo konflikterne, vi skal bekæmpe.
Lad det også være en besked til regeringen: Verden har brug for mere samarbejde, mere handel og mere hjælp. I vil spare massivt på udviklingsbistand. Er det virkelig det rigtige svar?
Det er en kæmpe opgave, vi står foran. Men det er værd at huske på, at vi har gjort det før.
På grund af politisk styrke og på grund af internationalt samarbejde er der sket enorme fremskridt på den globale scene.
Børnedødeligheden er halveret på 25 år. Det samme er den ekstreme globale fattigdom. Den globale middelklasse er næsten tredoblet siden 1990.
Menneskeheden har taget afgørende skridt fremad. Men tilbageslagene er desværre tilsvarende tydelige.
Alene i Syrien har mere end en kvart million mistet livet siden 2011 – og mere end 4 millioner er på flugt.
Hvis vi ønsker, at færre skal flygte over Middelhavet. Hvis færre børn skal drukne. Hvis færre unge mænd skal krydse den engelske kanal under lastbiler. Hvis færre børnefamilier skal møde pigtråd og tåregas i Øst - så kræver det, at de forhold, vi byder verdens flygtninge i nærområderne, bliver markant bedre.
Ingen europæisk politiker og intet politisk parti kan tillade sig at sige nærområder, hvis forholdene ikke bliver meget, meget bedre.
Det skal være sikkert at leve der. For kvinder og mænd. Og ikke mindst for børn. De sanitære forhold skal bringes i orden. Ungerne skal tilbydes en ordentlig skolegang. Gravide kvinder skal føde deres børn uden risiko for eget liv. Mennesker, der er syge og handicappede, skal have medicin og behandling. De unge skal i gang med uddannelse.
Jeg vil tage mig i agt for mennesker, der måtte mene, at de har alle løsningerne.
Det har jeg ikke. Det har ingen.
Det var der nogen, der påstod i valgkampen.
Også her Lars Løkke Rasmussen: Velkommen til virkeligheden. Nu skal du tage dit ansvar på dig. Vis lederskab.
Lad os lave en bred politisk aftale. Om asyl og udlændinge. Om reel og markant hjælp til nærområderne og verdens flygtninge. Om en skærpet indsats imod social dumping udefra. Om ret og pligt i integrationsindsatsen. Om et Danmark vi kan være fælles om. Alle sammen – nye som gamle danskere.
Der er en særlig dansk vej. Også i den her situation. Det viste den politimand os, da han sad på motorvejen og fik den lille pige til at grine. Tak.
Socialdemokratiet er først og sidst et progressivt parti.
Vi overlader det aldrig til tilfældigheder eller markedet at definere fremtiden. Vi mennesker kan selv.
Vores samfundsmodel er enkel. For i vores samfund er der et konkret løfte til hvert enkelt menneske: Hvis du bidrager og er en aktiv del af vores fællesskab, så er alle muligheder åbne for dig.
Når verden kigger i vores retning, så ser de, at man kan opnå velstand – uden at andre skal være fattige.
At bedrifter kun for alvor er store, når de kan deles med andre.
At retfærdighed er mere end jura – det er et løfte om en plads ved bordet til alle.
Vi viser, at man kan skabe dygtige virksomheder, uden at det er på bekostning af medarbejderne eller jordens ressourcer.
I andre samfund er goderne fordelt på få hænder. Kun de særligt udvalgte klarer rejsen fra bund til top.
Vores frihedsprojekt er ikke på bekostning af det enkelte menneske.
Vores værdier er tidløse. Men vores virkelighed er mere kompleks end nogensinde.
Hvor de fleste ser globaliseringen som nye muligheder, kender andre den kun som en stille frygt i kantinen, mens der hviskes på direktionsgangen.
Når mange unge inspireres af hurtighed og fleksibilitet, vil andre bare gerne have lov at skrue tiden tilbage.
Og når der stilles nye krav, forsøger mange stadig at leve op til dem, der var.
Udfordringen med at bringe samfundet fremad – og samtidig sørge for, at også de bagerste kommer med, har måske aldrig været sværere. Vores verden skrumper, folk bevæger sig rundt som aldrig før, teknologien åbner nye døre, men smækker døren i for andre.
Og - det er vores forbandede ansvar, vores berettigelse, at møde den utryghed.
Vi er altid blevet fortalt, at ordentlig løn ikke er for alle, at et løft af hele samfundet var umuligt, og at det ikke kunne betale sig at passe på miljøet.
I den borgerlige logik er det som om, at der altid skal efterlades nogen på perronen, når toget kører ind i fremtiden.
Som om en naturlov dikterer, at vi er nødt til at efterlade nogen bag os. De, der ikke er produktive nok, de får ikke en plads.
Den fortælling er lige så falsk, som den er udansk.
Vores svar bliver ikke at vende teknologien og fremskridtet ryggen.
Socialdemokratiet er tanken, der forener ambitioner med fællesskab.
Svaret findes lige for næsen af os. Vores værdier. Danmark. Vores velfærdssamfund.
Vi vil kæmpe imod et samfund, hvor middelklassen udhules, hvor de mest udsatte ikke får mulighederne. Hvor ufaglærte ikke får lov at dygtiggøre sig. Forslag om at lønnen skal sættes ned.
Vores idé er nemlig den modsatte. Den er sværere. Den er mere ambitiøs. Den er både mere socialdemokratisk og mere dansk.
Flere børn skal forlade skolen med så gode resultater i dansk og matematik, at de kan gennemføre en ungdomsuddannelse. Danske lønmodtagere skal have en løn, de kan leve af. Ufaglærte skal have lov til at uddanne sig.
Vi tror på – ja, vi vil insistere på det, jeg kalder den dobbelte bundlinje.
Socialdemokratiet vil være garanten for, at der føres en ansvarlig økonomisk politik. Regningen skal ikke sendes videre til næste generation. Der skal være en sammenhæng mellem indtægter og udgifter.
Der skal tjenes penge i Danmark. Og der skal skabes flere private arbejdspladser.
Vi er vokset ud af en grundlæggende konflikt mellem dem, der ejede fabrikkerne, og dem, der sled og slæbte på gulvet. Så enkelt er det ikke længere. Mange steder står virksomhedens tillidsrepræsentant og leder hånd i hånd i forsvaret for arbejdspladsen.
Mange danske virksomheder er i en knivskarp konkurrence med resten af verden. Arbejdspladser lukker ned og flytter til andre lande.
Derfor vil vi en erhvervspolitik, der skaber flere arbejdspladser. Det er grundlæggende forkert at tro, at erhvervspolitik kan reduceres til at være et spørgsmål om "50 shades of blue”.
Det kræver en indsats. Og et samarbejde på alle planer. Også i vores kommuner. Jeg har været inspireret af det arbejde, som blandt andre H.C. Østerby som borgmester i Holstebro har stået i spidsen for. For nylig blev Holstebro kåret som den mest erhvervsvenlige by i Danmark. Jeg håber, at H.C. vil fortælle os lidt om, hvad det er, de gør.
En sund økonomisk bundlinje er fundamentet. Men forstå mig ret. Der skal jo være en mening med galskaben.
Og målet. Ja, det er klart. Et stærkt velfærdssamfund.
Jeg vil udfordre vores velfærdssamfund. Men jeg vil også forsvare det. Når noget ikke fungerer, så skal kritikken være tydelig. Hvis systemet sættes før mennesker.
Når ventetiden på behandlinger bliver for lang. Når der er børn, som ikke lærer at læse i skolen. Og når sociale problemer går i arv. Så skal vi være kritiske.
Men den grundlæggende ide. Den holder stadigvæk: At vi løfter nogle af livets vigtigste opgaver sammen. Passer godt på vores ældre. At ordentlig sundhedsbehandling ikke er forbeholdt dem, der har råd. At vi driver daginstitutioner og skoler i fællesskab.
Jeg er vokset op her i Aalborg. Jeg husker velfærdssamfundets helte tydeligere end heltene i tegneserierne.
Frede, som var lærer på min folkeskole. Han gav alle rødderne en chance. Igen og igen. Han opgav aldrig et eneste barn. Og Hanne og Åse, der arbejdede på biblioteket. Hvem de ikke har holdt om på de eftermiddage, hvor mor og far ikke var hjemme. De viste omsorg. De var opmærksomme. De skubbede også på, så vi læste bøger. Og blev klogere.
De er velfærdssamfundets helte. De helte, der får Danmark til at hænge sammen.
I den offentlige debat har vi en borgmester helt i front, når vi diskuterer velfærd. Det er Thomas Gyldal fra Herlev. Thomas sætter enkle og klare ord på, hvad det er, velfærdssamfundet kan og skal kunne. Det har jeg bedt ham om at uddybe, når han får ordet lidt senere.
I går besøgte jeg et stærkt fællesskab.
Skovsgaard Hotel. Det er et skønt lille sted godt 30 kilometer her fra Aalborg. De siger selv, at man mødes af en medmenneskelig varme, en skæv humor og en enestående service.
De er fra Nordjylland. Lidt udenfor Brovst. Så det er store ord. Men det er sandt.
De fleste er ansat på særlige vilkår.
De ansatte har forskellige udfordringer med sig. Nogen er syge. Andre har et handicap. Men på hotellet er de først og fremmest tjenere og kokke. Kollegaerne har et ubrydeligt fællesskab. Det giver mening. Varme og værdi.
I skulle tage at besøge hotellet. Først og fremmest fordi de laver en god frokost. Men lige så meget fordi de kan det, vi snakker om. De tror på hvert enkelt menneske. De ved, at et stærkt fællesskab er forudsætningen for at tjene penge. Og de har plads til hinanden.
Rammerne for mange af vores fællesskaber er velfærdssamfundet. Og i vores model er vi alle med til at finansiere velfærdssamfundet, alt efter hvor meget vi tjener.
Derfor endnu et budskab til dig, Lars Løkke.
Jeg ved, du gerne vil lave en skattereform. Det kan være en god ide.
Selvfølgelig skal det kunne betale sig at arbejde. Og det kan det også for langt de fleste.
Men hvis vi tænker på, hvordan I plejer at gøre det på højrefløjen, så glemmer I hurtigt de helt almindelige lønmodtagerfamilier. Og dem med de laveste indkomster.
Lad mig derfor sige det helt klart: Det er en dårlig ide at sænke topskatten. Det er faktisk så dårlig en ide, at vi ikke vil være med til det.
Det er nu, vi skal holde fast.
Danmark står over for et opsving. Efter mange år i krisens tegn, møder vi nu bedre tider.
Opsvinget og fremskridtet skal komme alle til gode. Den nære velfærd skal styrkes.
Og vi skal bruge det til at binde landet tættere sammen.
Hvis der er en, der kender til de udfordringer, er det Thomas Adelskov fra Odsherred. I en del af Danmark, hvor alt for få unge får en uddannelse, og mobilsignalet er svært at fange, har han været i stand til at skabe fremgang. Jeg glæder mig til at høre Thomas’ perspektiv på lige netop denne del af debatten.
Vi skal have hele Danmark med.
Det gælder også dem, der er ramt af arbejdsløshed.
Dagpengereformen, som Dansk Folkeparti lavede sammen med Venstre, har skabt en masse utryghed.
Den bedste kur mod arbejdsløshed vil aldrig være dagpenge. Den bedste kur er et arbejde. Det er jeg sikker på, at ingen af jer er uenige i. Derfor skal vi også tænke os om.
Vores udgangspunkt er klart. Vi vil ændre dagpengereformen. Vi vil skabe et mere trygt dagpengesystem. Og vi vil insistere på, at færre skal falde ud.
Med de rettesnore går vi til forhandlingerne, når dagpengekommissionen er kommet med deres arbejde.
Kære venner
Vores værdier har mange år bag sig. Vores løsninger er moderne. Rasmus Walters smukke fortolkning af ’Danmark for folket’ viser det meget fint. Ordene. Meningen og værdierne er de samme. Men melodien kan godt være en anden.
Sådan er det også for det moderne Socialdemokrati.
Socialdemokratiet vil tage ansvar for Danmark. Vores mandater skal gøre en forskel. Derfor samarbejder vi med alle partier. Det gør vores tillidsfolk i kommuner og regioner. Det gør vi på Christiansborg.
Og der er brug for samarbejde. Igennem valgkampen ville mange partier meget. Men få ville regeringsansvaret.
Der er fire borgerlige partier, der har ønsket Lars Løkke Rasmussen som statsminister. Mister bare ét af de partier tilliden til regeringen, tøver vi ikke med at vælte den.
Vi tager ansvar for Danmark. Vi gjorde det i regering. Vi vil gøre det i opposition. Derfor kommer vi til at søge indflydelse, indgå kompromisser – og ja, også de svære af slagsen. Det sure med det søde; det er vilkårene, når man vil tage rigtigt ansvar for Danmark. Også selvom mandaterne ikke rækker.
For gør vi ikke det, hvad så?
Ja, alternativet i dag er en politik, der udgør fællessummen af Dansk Folkepartis udsyn og Liberal Alliances sociale samvittighed.
Det er i sandhed en dyster vej for Danmark.
Derfor vil jeg gerne sige lidt konkret om, hvordan vi kommer til at gå til opgaven:
Vi vil altid søge indflydelsen. Blokpolitik bringer ikke Danmark videre. Og vi samarbejder med alle Folketingets partier. Det gjorde vi i regering, og det vil vi gøre fremover. Desto flere mandater, der kan tilslutte sig socialdemokratiske holdninger, desto stærkere står vi.
Derudover vil man aldrig finde en socialdemokrat gående ud af et forhandlingslokale med en ufinansieret regning under armen. Vi deltager i forlig, men pengene skal passe. Og derfor kommer Socialdemokratiet ikke til at deltage i en økonomisk fodnotepolitik med uansvarlige partier i førersædet.
Se på, hvad de allerede har lavet.
Regeringen afskaffer nu fattigdomsgrænsen. De sociale problemer forsvinder ikke af den grund. Regeringen nedlægger Irak-kommissionen. Det gør os ikke klogere på krigens grundlag. Regeringen sætter flygtningenes ydelser ned. Men det hjælper vel egentlig ikke ret meget på integrationen. Regeringen skærer ned på indsatsen imod social dumping. Det gavner ikke danske lønmodtagere. Regeringen sløjfer vores planer for billige boliger. Det er ikke til fordel for helt almindelige mennesker.
Jeg vil gerne, at vi også bruger denne kongres til at kigge indad på vores organisation.
Vi er et levende parti. Nogle, ikke jeg, vil sige et fór levende parti. Jeg ser gerne, at vi kommer hinanden nærmere. At vi lærer mere af hinanden. At vi bruger hinanden mere.
For vi deler det brændende ønske om, at Socialdemokratiet skal være i centrum for den politiske debat og udvikling. Det skal vi bruge. Det skal vi vokse ved.
Vi kan mere, når vi står sammen. I er mit bagland. Men jeg er også jeres.
Når én af vores borgmestre oplever, at lovgivning spænder ben, eller at der er noget i Danmark, vi glemmer – så skal vi være jeres bagland. Det går begge veje.
Eller rettere: Det bør gå begge veje.
Socialdemokratisk politik foregår ikke kun på Christiansborg. Det foregår over hele landet. Heldigvis. Vi skal blive bedre til at tænke den virkelighed sammen.
I denne weekend starter vi arbejdet med at formulere et nyt principprogram. Det er vigtigt for vores parti. Det er det også for vores samfund.
Fra Gimle-programmet for næsten 150 år siden. Vejen Frem i 60’erne til Gang i 90’erne har vores principper sat den politiske kurs for Danmark. Jeg glæder mig til arbejdet – og håber, at I vil lægge mange kræfter i diskussionerne.
Vores parti og den bevægelse, vi er en del af, er stærk.
I foråret så vi det i fuldt flor.
Vi så det, da en mand kom flyende på en billig billet fra Irland.
Armbevægelserne var markante. Ordene var lige så store, som lønningerne var små.
Men til jorden faldt han.
Han undervurderede danskerne.
Han undervurderede styrken af den danske model. Han undervurderede fællesskabet
I Danmark fyrer vi ikke mennesker for at melde sig ind i en fagforening. Vi ranker ryggen.
Tillykke til fagbevægelsen. Og tak fordi, at I tog kampen på vegne af os alle.
Kære venner
Jeg skal til at slutte min tale. Jeg har glædet mig til at holde den.
Socialdemokratiet er ikke tilbage – for vi har aldrig været væk. Socialdemokratiet er præcis der, hvor vores parti altid har været. Med et brændende ønske om at tage ansvar og præge Danmark.
Jeg er båret af de samme værdier og den samme politiske overbevisning, som jeg var for tyve år siden her i Aalborg.
Jeg kommer ikke til at hoppe fra tue til tue. Som partiets formand vil jeg ikke prøve at tage de billige point hjem.
Måske bliver det lidt kedeligere, end nogen havde håbet.
Men vores tid er præget af store dilemmaer. Ingen af de væsentlige samfundsspørgsmål kan besvares med 20 sekunder i primetime. Jeg vil kæmpe for at få flere nuancer. Flere overvejelser ind i den offentlige debat.
Og jeg vil bestræbe mig på at være ærlig. Også om det, der er svært.
Jeg er dybt taknemmelig over for de mange danskere, der viser os deres tillid.
Men jeg ved også, der er flere, der har stemt på os tidligere. Jeg håber, vi en dag kan gøre os fortjent til jeres tillid igen.
For nogle år siden mødte jeg en kvinde i toget. Hun genkendte mig. Men kunne ikke huske hvorfra. Kvinden var interesseret i politik. Og – nå ja – også udviklingshæmmet.
Efter at have kigget lidt på mig, så spurgte hun, om jeg ikke var politiker. Jeg svarede jo. Og hun spurgte til hvilket parti. Jeg sagde Socialdemokratiet og smilede. Hun svarede: Er det ikke jer, der passer på sådan nogle som mig?
Og det er netop dét, vi skal.
Når alt kommer til alt – så skal vi passe på hinanden i Danmark.
Rigtig god kongres.







Tale






Forestil jer en fremtid i Danmark, hvor luften er helt ren.
Følelsen af at trække vejret dybt og trygt.
Byer med grønne arealer. Haver på tagene. Slyngplanter op ad facaderne.
Elbiler, som er til at betale. Og hvor familien kan køre på ferie uden bøvl med at lade op.
Forestil jer også, at turen i elbilen går gennem et landskab med mere natur, dyreliv og planteliv.
Sortspætter. Vilde orkideer og forglemmigej. Højmoser og heder. Det kribler og krabler og blomstrer og gror.
Hjemme i familierne. Rundt om middagsbordet. Spiser vi mere grønt, mere lokalt og efter årstiderne.
Og dansk landbrug er verdens mest bæredygtige. Med de nyeste teknologier, mere plantebaseret produktion og mere økologi.
De varer, vi henter fra resten af verden, bliver transporteret på skibe, der ikke sejler på olie, men på grønne brændstoffer.
Vores industri får energi fra de danske energiøer og biogas fra landbruget.
Og endnu flere i Danmark arbejder med at producere grønne løsninger til hele verden.
Lyder det vildt?
Måske lidt.
Men vi er i gang.
<chunk>Her vil jeg bringe et citat:
”Klimapolitik må ikke kun blive til frygtens politik.”
Hvem sagde det?
Det gjorde fru Mai Villadsen på regeringens konference i Fredericia om fremtidens Danmark.
Det er jo rigtigt. Vi skal ikke lade frygten lede os – men håbet.
Vores fremtid skal være grøn. Og luften ren.
Vel vil det koste kræfter, beslutninger, investeringer. Nye vaner.
Og mod.
Men alternativet – at lade klimakrisen løbe løbsk – det er ikke en mulighed.
Menneskeskabte klimaforandringer påvirker allerede i dag hele verden. Oversvømmelser. Tørke. Tropiske storme.
Det er ikke en mulighed bare at fortsætte. Vi er i færd med at ødelægge vores egen jord.
Vi mennesker er nødt til at se os selv som en del af naturen. Dyrene og planterne, luften og vandet – er ikke noget uden for os selv. Men en del af vores egen eksistens.
Klimakrisen er så voldsom, at selv når vi udfaser gas og olieproduktion. Bygger verdens første energiøer. Genanvender mere affald. Omstiller vejtransporten. Gør landbruget mere bæredygtigt. Indfører en ensartet CO2-afgift. Forsker for milliarder. Udbreder de nye teknologier.
Og sætter et ambitiøst mål for at nedbringe landbrugets udledninger. Forpligter os til, at dansk landbrug skal være et grønt udstillingsvindue for resten af verden. Tak til alle ni partier bag den meget brede og visionære aftale.
Selv når vi gør alt det. Her i Danmark.
Så er det ikke nok.
<chunk>Danmark har et af verdens mest ambitiøse klimamål. På bare to år er vi nået næsten halvdelen af vejen. Men med FN’s seneste rapport står det brutalt klart. Vi skal gøre endnu mere.
Konkret handling allerede i år. Til næste år. Året efter.
Vi vil forene høje grønne ambitioner med gode arbejdspladser. Og med hensynet til dem, der har mindst.
Dét er den danske strategi: En ambitiøs, grøn omstilling. Båret af en bred folkelig opbakning.
Hvor vi også træffer de rigtige beslutninger ude i verden.
Danmark er et grønt foregangsland. Vi skal påvirke de lande, som udleder mest.
Det er vores mulighed. Og vores forpligtelse.
Vi står over for et vigtigt efterår i international klimapolitik.
Derfor fører Danmark et aktivt klimadiplomati.
Nu gælder det COP26 i Glasgow i Storbritannien.
Det globale ambitionsniveau skal op.
Danmark har sagt stop for olie- og gasudvinding i 2050. De andre lande skal også gøre sig fri af både kul, olie og gas.
Jeg er stolt over alt det, Danmark og danske virksomheder allerede gør internationalt.
Konkrete tekniske løsninger. Stærke grønne partnerskaber.
Det gælder Sydkorea – en af verdens hurtigst voksende økonomier.
Og tænk, da Indien, et land med mere end 1,3 milliarder indbyggere, besluttede at sætte skub i den grønne omstilling. Hvilket land – ud af alle verdens lande – valgte de så at indgå et grønt, strategisk partnerskab med?
De valgte Danmark.
Om få dage rejser jeg til Indien for at mødes med premierminister Modi.
Danmark har løsningerne. Indien har skalaen.
Det er vigtigt for klimaet. For dansk erhvervsliv. For vores økonomi.
Og i et større perspektiv for den geopolitiske balance. Vi har på kort tid styrket vores forhold til verdens største demokrati.
Danmark har en lang og stolt tradition for at tage ansvar i verden. Det er vi fortsat fuldt ud dedikeret til.
Først og fremmest i EU.
Vi skal have hele Europa ud af krisen. Ved at investere i grøn omstilling, nye arbejdspladser, digitalisering.
Mere end halvdelen af midlerne i EU’s genopretningsfond er målrettet det grønne og det digitale. Det peger fremad. Og det giver et godt fundament for at bygge et både bedre og stærkere Europa, end det vi kom fra.
Danmark er et lille land med mange muligheder – og et stort ansvar.
<chunk>Klimaforandringerne er meget tydelige i Arktis.
Nye farer. En ny virkelighed. Nye muligheder. Også sikkerhedspolitisk.
Ruslands adfærd i Arktis er blevet mere markant. Og vi skal holde øje med Kinas interesser i området.
Derfor er jeg glad for, at vi nu også ser et større og stærkere engagement fra USA – Europas vigtigste allierede.
Danmark arbejder sammen med Grønland og Færøerne ud fra en fælles målsætning om lavspænding. Samtidig skal vi beskytte os selv.
For eksempel mod cyberspionage. Det kræver årvågenhed. Og opbygning af kapacitet.
Jeg er glad for, at vores tre lande har aftalt at oprette et permanent fælles dansk-færøsk-grønlandsk kontaktudvalg på regeringsniveau.
Vi vil være i tæt dialog om udenrigspolitik. Sikkerhedspolitik. Og forsvarspolitik.
Grønland og Færøerne får en mere fremtrædende rolle i Arktisk Råd. Det finder jeg helt naturligt.
I sidste uge og i denne uge har jeg haft opfølgende drøftelser med lagmanden og med formanden for Naalakkersuisut. Vi har netop skrevet under på kommissoriet for arbejdet.
I er begge to til stede her i Folketinget i dag. Jeg vil derfor benytte lejligheden til at sige tak for et godt og konstruktivt samarbejde.
Og jeg vil takke for det gode samarbejde med de nordatlantiske medlemmer her i Folketinget. Det sætter regeringen stor pris på.
<chunk>Overalt i Danmark mødes vi igen på kryds og tværs. Der gives hånd. Og uddeles kram. Hverdagen er tilbage. Med saft og kraft. Energi og glæde.
Hvor det klæder os.
Vi kom overbevisende og godt gennem krisen.
Udlændinge på besøg i Danmark sender forbløffede beretninger hjem.
Ingen mundbind. Ingen restriktioner. Derimod fester. Koncerter. Konferencer.
I takt med at flere bliver vaccineret, både herhjemme og i udlandet. Og selvfølgelig inden for de danske rejseregler. Så kan vi nu sige det højt til både turister og forretningsrejsende:
Kom til Danmark, hvis I vil mærke hverdagen igen.
Danmark er klar til fremtiden.
Arbejdsløsheden er lavere end før krisen. Produktionen er højere end før krisen.
Beskæftigelsen slår alle rekorder.
Væksten forventes at blive den højeste i 15 år.
Ikke 5 år. Ikke 10 år. Men 15 år.
Jeg er glad for, at regeringen og et flertal her i Folketinget stod fast.
For mens der undervejs var diskussioner. Og uenighed. Så er det nu hævet over enhver tvivl. Det var ansvarligt at låne. Det var ansvarligt at investere os gennem krisen.
Det var rigtigt at føre en ekspansiv og aktiv krisepolitik.
Jeg vil gerne sige til erhvervslivet og til fagbevægelsen: I har bekræftet, at I er en stærk og ansvarlig del af det danske samfund.
Danmark bygger på solide og veldrevne virksomheder.
Vi skal tage fat på de problemer, I har lige nu med at få de medarbejdere, I har brug for.
Regeringen, arbejdsmarkedets parter og KL er i fuld gang med forhandlinger om en trepartsaftale, der handler om netop det.
Mangel på arbejdskraft må ikke bremse os.
Derfor skal flere danskere i arbejde. Kun sådan bliver vi dygtigere, grønnere og rigere.
Det siges, at man aldrig må lade en god krise gå til spilde. Jeg har nu altid haft det lidt anstrengt med den talemåde.
For vi har jo set før, hvordan den politiske krisehåndtering efterlod en regning hos dem, der havde sværest ved at betale den.
Større ulighed. I en tid med høj arbejdsløshed. Urimelige reformer.
Sådan er det ikke den her gang.
Vi skal stadig være opmærksomme på coronaens konsekvenser. Ensomhed. Tabt læring. Et kulturliv, som fortsat nogle steder har det svært.
Men Danmark står solidt. Og nu må vi ikke lade en potentiel højkonjunktur gå til spilde.
Jeg er overbevist om, at vi mere bredt i vores samfund må tage nogle helt grundlæggende samtaler om, hvor vi vil hen. Om hvordan vi får løst de store problemer, der alt for længe har været uløste.
Det gælder de alt for mange, som ikke har et arbejde. Aldrig rigtigt fik fodfæste. Står uden for fællesskabet.
Det har været forkert i årtier. Endnu mere nu, hvor vi vitterlig har brug for alle.
I sidste måned præsenterede regeringen udspillet – ”Danmark kan mere 1”.
En reform, som er både økonomisk ansvarlig og social retfærdig. Som først og fremmest skal få flere danskere i arbejde.
Alt for mange, især kvinder med ikke-vestlig baggrund, går derhjemme på passiv forsørgelse.
Derfor vil vi indføre en ny 37-timers arbejdslogik, hvor man har pligt til at bidrage, til at gøre nytte, hvis man modtager ydelse fra det offentlige.
Når vi skal løse vores samfunds største udfordringer, så er det ikke gjort med én reform. Vi er kun lige gået i gang.
Danmark kan mere.
Regeringen har fremlagt ti fremskridt for de næste ti år.
De ti fremskridt vil kræve et langt sejt træk og en vedholdenhed. Vi vil fremlægge nye reformudspil i det kommende år.
I dag vil jeg fokusere på tre udfordringer.
For det første Danmarks ansvar for den grønne omstilling, som jeg indledte min tale med.
For det andet uddannelserne. Dem kommer jeg til lige om lidt.
Og for det tredje sammenhængen i vores land. Nødvendigheden af at bremse centraliseringen. Styrke nærheden. Gøre de store byer endnu bedre at leve i.
<chunk>For nylig besøgte jeg virksomheden Polytech i Bramming. De producerer beskyttelse til vindmøllevinger.
Og det gør Polytech så godt, at – hold nu fast – næsten seks ud af ti af alle verdens vindmøller fra Shanghai til Californien bærer deres produkt.
Der er fremgang. Der bliver ansat nye folk.
Hvis de ellers er til at få. Det kan knibe.
Og det førte den dag i Bramming til en god snak om, hvorfor mange unge går i gymnasiet, og for få vælger erhvervsskolen.
Direktør Mads Kirkegaard er selv håndværker. Han tager ud på skoler og fortæller, hvor vigtigt det er at vælge en faglig uddannelse.
Men i virkeligheden skal vi have fat i forældrene, sagde han. For det er dem, der ligger under for, at gymnasiet er finere. Og det smitter af på de unge.
Det leder mig over i det andet store tema, jeg vil tale om i dag:
Uddannelser.
Danskernes rejse gennem uddannelsessystemet er en kæmpe succes.
Danmark er fattigt på råstoffer. Vi lever af at være dygtige.
Men spørgsmålet er, om vi uddanner for meget til fortiden og for lidt til fremtiden?
Når vi skal navigere i en ny tid med robotter, kunstig intelligens, digital revolution, globalt udsyn, grøn omstilling og samtidig har behov for nærvær og fællesskab – hvilke krav stiller det så til vores uddannelser?
Den debat vil jeg gerne invitere til.
Vi har brug for dygtige forskere. Grønne teknologier. Ny medicin og vacciner. Viden om vores historie og kultur.
Viden er fremskridt.
Og det er et stort skridt frem, at tusindvis af unge i dag læser på universitetet. Engang lukket land for de fleste. I dag en åben vej for mange.
Men det betyder også, at hvor uddannelserne før var for de få, der typisk skulle undervise eller forske – så skal flere højtuddannede i dag arbejde i private virksomheder.
Hvordan uddanner vi til et arbejdsmarked om ti eller tyve år?
Mange af de små og mellemstore virksomheder er ikke vant til at ansætte akademikere. Og akademikerne er ikke vant til at arbejde dér. Det stiller krav til alle. Og kræver nytænkning.
Det gælder også folkeskolen. Næsten hver sjette elev forlader skolen uden at kunne læse, skrive og regne.
Tusindvis af søde, kloge, dejlige børn og unge. Hvert år. Som ikke får det fundament, de har brug for.
Jeg fik fortalt følgende historie af en lettet far til en dreng i en af folkeskolens ældste klasser.
Efter en dybt bekymrende melding om, hvordan det gik i skolen, fik faren arrangeret, at sønnen kom ud på en virksomhed en dag om ugen.
Den dreng, som var mere end svær at få i skole, sprang glad på bussen klokken seks om morgenen for at komme på arbejde.
Arbejdstøj og fællesskab gav ham en identitet. Den nye energi smittede af på lektierne. Nu kunne han se, hvad de skulle bruges til.
Og historien er endnu bedre end det. Firmaet tilbød drengen en læreplads.
En ren solstrålehistorie. Eller hvad?
Farens pointe til mig var sådan set en anden.
Nemlig, at det aldrig må bero på et forældre- eller elevansvar. Men først og fremmest skal være et samfundsansvar.
For hvad med alle de andre skoletrætte drenge og piger, som ikke har en far med de rette kontakter?
Jeg er enig.
Jeg tror, at vi har brug for en større vekselvirkning mellem uddannelse og job hele vejen op i uddannelsessystemet.
For den skoletrætte, 14-årige dreng i 8. klasse, der kan lære meget mere, hvis han får lov at skifte skolen ud med en arbejdsplads – en dag eller to om ugen.
Og bredere end det: Hvad om vi for eksempel tænker elektriker- og ingeniørfaget tættere sammen. Beklædningshåndværker og design. Tømrer og arkitekt.
På Det Kongelige Akademi, som også rummer arkitektstudiet, har man gennem de seneste ti år kun optaget omkring 16 studerende om året på et andet grundlag end en gymnasial eksamen.
Det vil man nu lave om på. Med en ny, toårig kandidatuddannelse for bygningskonstruktører. Hvor flere har en faglært baggrund. Jeg synes, det er spændende. Vi skal videre ad den vej.
<chunk>I dag bruger samfundet mange milliarder kroner på de uddannelser, vi tager først i livet.
Vi bruger langt færre penge på de voksen- og efteruddannelser, vi får senere i arbejdslivet.
Næsten halvdelen af de 20-24-årige er i gang med en uddannelse. For os, der er fyldt fyrre, er det kun én procent.
Hvorfor tænker vi stadig uddannelse som noget, man får overstået tidligt i livet – når vi ved, at så mange af os kommer til at være længe på et arbejdsmarked i rivende udvikling?
Det er en klar målsætning for regeringen, at flere skal arbejde. Uddannelserne er en vigtig del af det.
Derfor må vi også spørge os selv, om kvaliteten i vores uddannelser – både de lange og de korte – er god nok.
Er der brug for mere undervisning? Mere feedback fra læreren?
Vi har allerede afsat næsten en milliard kroner til folkeskolen. Løftet ungdomsuddannelserne. Fjernet omprioriteringsbidraget. Afskaffet uddannelsesloftet.
Oveni alt det vil regeringen investere 2,5 milliarder kroner ekstra hvert år. Det er den største ekstra investering i uddannelser, så længe jeg kan huske.
Vi vil inddrage elever, studerende, undervisere, fagbevægelse og erhvervsliv. Og naturligvis de partier her i Folketinget, der tager ansvar for finansieringen.
I skal alle være med til at prioritere. Og dermed også til at vælge fra.
Så investeringerne bliver rettet mod at løse de langsigtede udfordringer.
Vi tog hul på dialogen for fire dage siden med et møde på Marienborg. Tak til jer, der var med og bidrog.
Mille Borgen Mikkelsen, formand for Danske Skoleelever, rammede dagen flot ind med ordene:
”Alle elever skal have lov at være en succes.”
<chunk>Jeg oplever mange steder i det danske samfund – et nyt mod.
En stærk vilje til selv at skabe udviklingen. En optimisme for fremtiden.
Jeg er ikke i tvivl om, at Danmark kan mere.
Men det kræver en større åbenhed. Vi skal se gamle problemstillinger i et nyt lys.
Det gælder også regeringen. Alle jer her i Folketingssalen.
Vi må spørge os selv, hvordan vi har kunnet være enige i erkendelsen af store problemer i årtier – uden at få dem løst?
Gang på gang oplever vi en uheldig spiral af enkeltsager og forhastet lovgivning – som stjæler opmærksomheden fra det, vi er her for – at løse rigtige problemer til gavn for borgerne.
Mon I kan genkende billedet?
Regeringen vil for det første fremlægge et lovprogram for det nye Folketingsår, som er mindre omfattende end normalt.
Mindre forhastet lovgivning. Hellere færre og til gengæld bedre gennemarbejdede forslag.
Og ikke mindst – mere tid til, at alle I, der skal få lovforslagene til at virke for borgerne og virksomhederne – ikke væltes omkuld af lovmøllen.
For det andet vil vi prioritere gennemførelsen af lovgivningen på en langt mere synlig måde.
En god aftaletekst indeholder i dag afsnit om lovgivningsproces, om økonomi – der bør også være et afsnit om, hvordan aftalen føres ud i livet. Implementeres. Kommer til at virke for borgere og virksomheder.
For det tredje har den demokratiske samtale brug for nye vitaminer.
Fragmenteret. Overfladisk. Nok også for hård. Vi kender det alle sammen. Især på de sociale medier.
Vi skal skabe rum til eftertanke og refleksion. Og derfor også en øget opmærksomhed om de dele af samfundet, der bærer den eftertænksomhed.
Som giver os muligheden for at leve os ind i andre menneskers liv. Og dermed er nerven i at forstå os selv og vores verden bedre.
Kunsten og kulturen.
Vi har brug for dansk kunst og kultur til at udfordre os. Skabe rammen for vores fælles erindring. Forbindelsen mellem vores historie, vores nutid og vores fælles fremtid.
Bibringe os mening og forståelse. Undren og nysgerrighed.
Og dannelse.
Det er jo det, vi skal stræbe efter. At blive åndeligt stærkere. Forstående. Vidende. Og dermed mere robuste.
Her har vi brug for litteraturen, musikken, billedkunsten, dramaet, filmen.
Og rammerne for den demokratiske samtale skal sættes af os selv. Ikke af multinationale selskaber.
Derfor skal vi have en fælles europæisk regulering af techgiganterne. Og national public service med kvalitet og alsidighed.
<chunk>I en verden med splittelse. Og polarisering. Skal vi i Danmark insistere på det modsatte. Vores fællesskab.
Danmark skal hænge sammen. Med gode muligheder både på landet og i byerne. Det er det tredje store tema i min tale i dag.
København er en fantastisk hovedstad.
En smuk by, hvor tårne og spir rejser sig over de gamle huse.
Brokvartererne, hvor byfornyelsen har givet plads til grønne gårde.
I de senere år udviklingen langs havnen. Nye cykelbroer. Nye bydele på holmene.
Og først og fremmest er hovedstaden – sin befolkning. De mennesker, som bor her. Københavnerne.
Som springer i vandet året rundt. Og cykler gaderne tynde i solskin og slud.
Danmarks hovedstad er en by, hvor folk rent faktisk lever og bor.
Det er godt. Og når man ser rundt i verden, er det langt fra en selvfølge.
Men der er alligevel et problem. Et stort problem. Mange har ikke længere råd til at bo i vores allesammens hovedstad.
Hvad koster en treværelses ejerlejlighed på Nørrebro?
Ofte mere end fire millioner kroner. Måske mere end fem millioner.
Hvad med skolelæreren, pædagogen, politibetjenten, sosu-assistenten, butiksassistenten, frisøren, tømreren eller den unge akademiker?
Hvis de er førstegangskøbere, så er det svært. Virkelig svært.
Hør, hvad en dedikeret københavner har skrevet om byen, som den var engang:
”Naturligvis var der forskel på at bo i Sydhavnen og på Frederiksberg Allé, men i meget store dele af 70’ernes København boede mennesker af alle typer og fra alle socialgrupper ind imellem hinanden i frugtbar forvirring: I samme opgang boede akademikere, kontorister og mærkeligt gennemsigtige eksistenser (som først begyndte at røre på sig om natten, og ingen rigtig vidste hvad levede af)”
Det er digteren Søren Ulrik Thomsen, der længes tilbage til sin ungdoms blandede kvarter.
Jeg kan godt følge ham. Da jeg voksede op i Aalborg i 1980’erne, levede vi sammen på kryds og tværs. Jeg legede med, gik i skole med og delte kvarter med børn fra mange forskellige familier.
Måske kan nogle af jer også genkende det billede?
At bo dør om dør giver en forståelse for andre menneskers vilkår.
Men i dag lever vi desværre mere adskilt.
Nogle kalder det globalisering eller urbanisering. Og det får en klang af noget, man ikke kan afværge. En naturkraft, som er umulig at stoppe.
Jeg ser det som en af mine vigtigste opgaver som statsminister. At gå imod den tænkning.
Hvad enten det er stigende ulighed. Et arbejdsmarked, som bliver mindre organiseret. Eller at centralisering – bare er noget, vi skal acceptere.
Regeringen vil snart fremlægge et ambitiøst boligudspil.
Helt grundlægende skal familier med almindelige indkomster have mulighed for at bo i byerne.
Der bliver bygget rigtig meget i de her år. Også mange almene boliger. Men vi har brug for endnu flere boliger, som er til at betale.
Derfor vil regeringen gøre det muligt at opføre 22.000 flere almene boliger over de næste 10-15 år.
De fleste vil blive bygget i de større byer. Alene i Storkøbenhavn kan vores kommende boligudspil betyde en tredobling af nybyggeriet af almene boliger.
Tre gange så mange nybyggede familieboliger i København. Typisk 80-90 kvadratmeter. Med en husleje på omkring 8.000 kroner om måneden.
Det vil kunne mærkes i bybilledet. Vi skal ikke dele os op. Byerne skal kunne rumme alle.
Vi vil også tage den kvalitet med fra det gamle København – at arkitektonisk værdi skal forenes med solidt håndværk.
Vi vil lade den nye generation af talentfulde arkitekter videreføre den stærke, danske tradition. At tegne og bygge til mennesker.
Så boliger både er gode at leve og bo i. Og smukke at se på.
<chunk>Jeg er stolt af hele vores land. Vi har brug for alle egne af Danmark.
Derfor er det trist, når dele af landet bliver tømt for vigtige funktioner.
Uddannelser, politi, butikker lukker i en ond spiral.
Den kraftige centralisering af Danmark er ikke alene blevet stiltiende accepteret. Den er også et resultat af politiske beslutninger.
Vi har et stærkt velfærdssamfund. Der er meget, der lykkes hver eneste dag. Men der er også mærkbare udfordringer.
Der mangler tid til omsorg og relationer. Og for mange offentligt ansatte oplever, at de mangler plads til deres faglighed. Spørg bare i Kriminalforsorgen, hvor der virkelig er brug for et løft og en ny retning.
Der er sygehusafdelinger, hvor der løbes for stærkt. Ældre, der ikke oplever en værdig alderdom. Børn, der ikke har voksenkontakt nok.
I alt for mange år var mantraet effektivisering og optimering.
Siden regeringen tiltrådte, er der i aftale efter aftale blevet tilført flere midler til både børn, ældre, uddannelse og sundhedsområdet.
Men det er tydeligvis ikke nok. Vi har brug for dybere forandringer.
Vi vil foreslå en velfærdslov, der skal sikre, at pengene følger med, når vi heldigvis bliver flere børn og ældre. Der skal være såvel tid som medarbejdere nok. Både på børne- og ældreområdet. Og på sygehusene. Det betyder også flere kollegaer. Det er vigtigt.
Men det er heller ikke nok. Der skal være mere tid til kerneopgaven. Til fødslen. Til omsorgen for den ældre ramt af demens. Til relationen med barnet.
Derfor skal der frigøres tid. Fra processer, styring og papirarbejde. Til det borgernære. I dag må en sygeplejerske ansat i en kommune ikke give en ældre mand to Panodil’er, hvis han har ondt i hovedet.
Det er et eksempel på mangel på sund fornuft. Tid, der bruges forkert. Og styring i stedet for ledelse.
Vi har brug for et nært sundhedsvæsen, hvor patienten ikke bliver tabt mellem sygehuset og kommunerne. Hvor vi har tillid til medarbejdernes faglighed. Og hvor der er kollegaer nok til de opgaver, der er.
Det kræver, at vi vælger velfærd frem for skattelettelser. At vi tager yderligere skridt i en nærhedsreform. Og giver rum til, at det vigtigste også er det, der prioriteres højest. Og at andre opgaver bortfalder.
<chunk>Samtidig skal vi sikre flere muligheder. Også i provinsen.
Ikke som en konflikt mellem land og by.
Centraliseringen rammer os alle sammen. Der er også borgere på Københavns Vestegn, der savner nærpolitiet, og her er også udfordringer med lægedækningen.
Mere skal tættere på. Vi er i gang.
Flytning af uddannelser, så de unge kan blive boende. Skattecentre med lokale jobs. Bedre mulighed for lån til boligen dér, hvor det nu er svært.
20 nye nærpolitistationer.
Jeg fik lov at være med, da nærpolitiet åbnede i Struer og den nye lokale betjent gik rundt i gaderne og forhørte sig: ”Hvad døjer I med?”
Det giver så god mening.
Som indehaveren af Limfjordens Ishus sagde: ”Det giver jo en vis tryghed.”
Nemlig.
Det er godt for butikkerne. Det er trygt for de ældre. Det er forebyggende for de unge, der risikerer at komme ud i kriminalitet.
Det skal være godt at være ung i Danmark. I storbyen, i provinsen og på landet.
Flere unge i Danmark skal have en ungdomsuddannelse tæt på, hvor de er vokset op.
<chunk>Det næste sted, vi tager fat, er sundhed.
I de kommende år står supersygehusene klar over hele landet. Med højtspecialiseret kræftbehandling. Hjerteoperationer.
Det er sund fornuft. Det redder liv. Det var en rigtig beslutning.
Men samtidig er den nære sundhed blevet forsømt.
Det er særlig alvorligt i en situation, hvor vi bliver flere med kroniske sygdomme, flere med psykiske lidelser og flere ældre.
I dag er der mange ældre, som har mange og lange ture til sygehuset. Måske for at få taget blodprøve den ene dag. Til samtale den anden dag. Røntgenkontrol den tredje dag.
Det er vigtigt. Men også besværligt. Ja, nogle gange helt uoverskueligt.
Som noget nyt vil vi etablere nærhospitaler. Hvor kommuner, regioner og alment praktiserende læger kan arbejde tættere sammen om patienten. Det bliver mere trygt.
Vi tager også fat på det problem, at alt for mange ikke har adgang til egen praktiserende læge.
Og der skal være adgang til hurtig akuthjælp alle steder.
<chunk>Samtidig har epidemikontrollen fortsat myndighedernes fulde opmærksomhed.
For hvis corona løber fra os. Så kan alt andet hurtigt komme i baggrunden igen.
Danmark er langt i vaccinationsindsatsen, takket være danskernes opbakning.
Vi skal have endnu flere med. Vaccinerne er vores supervåben.
Og også her tager vi ansvar internationalt. Vi har fordoblet Danmarks donation af vacciner til andre lande fra 3 millioner til 6 millioner.
Vi er først sikre, når alle er sikre.
<chunk>Jeg indledte min tale i dag med Danmarks ansvar i den internationale klimakrise. Jeg vil afslutte min tale med et andet vigtigt område, hvor Danmark skal tage et ansvar i verden. Et område, som situationen i Afghanistan har gjort ulykkeligt aktuelt.
Piger og kvinders rettigheder.
Udviklingen er dybt bekymrende. Jeg frygter, at de afghanske piger og kvinder langsomt, men sikkert får udskiftet det frie liv på universiteter og på fodboldbanen med burkaens mørke fængsel.
Danmark vil gøre, hvad vi kan for at hjælpe den hårdt prøvede afghanske befolkning. Sammen med vores allierede. Og via EU. Humanitært for at hjælpe flere. Og for at undgå en flygtningekrise som den i 2015.
Det er ikke kun i Afghanistan, at piger og kvinders rettigheder brutalt bliver trådt under fode.
Flere og flere steder ser vi, at de fremskridt og den ligestilling, som kvinder har tilkæmpet sig, bliver rullet tilbage.
Det gælder uddannelse. Og det gælder fri abort. Kvinders ret til at bestemme over vores egen krop, beslutte om og hvornår vi vil have børn – er helt afgørende.
Danmark og Europa har en forpligtelse til at reagere. Insistere på, at EU også er et samarbejde mellem lande med fælles værdier.
Krænkelse af de helt grundlæggende rettigheder sker også herhjemme. I nogle indvandrermiljøer og religiøse miljøer kæmper mange piger og kvinder for friheden til at leve deres liv, som de selv ønsker det.
Alt for ofte må de kæmpe alene.
Vi skal som samfund træde langt stærkere i karakter. Stå fast på, at vores værdier – ligestilling, frihed – gælder for alle i Danmark.
Regeringen vil derfor nedsætte en kommission for piger og kvinders frihed og rettigheder.
Enhver pige og kvinde i Danmark skal leve uden vold. Uden social kontrol.
Have frihed til selv at vælge sin ægtefælle. Have ret til at arbejde. Have ret til en selvstændig indtægt.
Rettigheder og frihed. Lige meget, hvor du eller din familie kommer fra.
Her vil vi også være foregangsland.
<chunk>Til sidst en særlig tak til SF, Radikale Venstre og Enhedslisten for et godt samarbejde gennem de to første år.
Kollegial fortrolighed. Politisk utålmodighed.
Vi har sammen sat en ny retning for Danmark.
Også en tak til alle jer her i Folketinget, som bidrager til det brede samarbejde. Og dermed til ansvarlighed, fremgang og stabilitet.
I dag vil jeg invitere til en bred dialog om de kommende reformer.
Flere i arbejde. Danmarks ansvar i klimakrisen. Uddannelser til fremtiden. Boliger, der er til at betale. Sundheden tættere på. Frihed og ligeværd for alle i Danmark.
Vores fantastiske land kan mere.
DANMARK LEVE.
Hurra! Hurra! Hurra!







Tale






Kære alle sammen.
Tak for invitationen.
Og tak til dig Henriette. For en vigtig tale. Om et håb, vi deler. Håbet om en mere fredelig verden. Det vender jeg tilbage til.
Jeg har glædet mig til at komme i dag.
For at tale om piger og kvinders rettigheder. For håb og muligheder. Og imod undertrykkelse.
Kvindekamp er kulturkamp. Værdikamp. Og en politisk kamp. Og hver tid har sine kampe og sine resultater.
Med MeToo-bevægelsen kom det nødvendige gennembrud. For selvfølgelig skal man kunne gå på arbejde og være aktiv i vores samfund, uden at der er hænder de forkerte steder, ord, der hviskes i ørene eller alt muligt andet som ikke hører hjemme i et professionelt rum.
Og jeg er stolt af, at vi har kriminaliseret stalking. Investeret i kvindekrisecentre. Og styrket kampen mod partnervold, seksuel chikane og social kontrol.
Jeg er stolt af samtykkeloven. Selvfølgelig skal sex altid være med samtykke. Det her er en lov, der er større end bogstaverne på et papir. For det er en lovændring, der tvinger alle til at tænke sig om. Og altid være enige om sex.
Og selvfølgelig skal kvinder have retten til at bestemme over egen krop. Derfor er vi på vej med en styrket abortlovgivning.
Hvor piger og kvinders adgang til abort i mange samfund rulles tilbage eller mistænkeliggøres, så vil vi i Danmark nu gå den anden vej. Udvide rettighederne. For unge piger. Og for alle, når det gælder antal uger.
Vi har investeret i mere forskning i kvindesygdomme. Og det næste projekt, jeg selv har kastet mig over, er fertilitetsbehandling.
Her har forskningen traditionelt fokuseret på kvinderne. Og ikke på mændenes fertilitet. Så nu er det sådan, at det er den raske kvinde, der skal i fertilitetsbehandling, selvom manglende fertilitet i cirka halvdelen af tilfældene desværre knytter sig til manden.
Vi har dannet en alliance mod seksuel chikane i samfundet.
Sikret øremærket barselsorlov til mænd.
Og vi har taget et vigtigt skridt med trepartsaftalen om løn og arbejdsvilkår. Sikret et lønløft af særligt de kvindedominerede fag, der nu får en ekstra anerkendelse. Det var på tide.
Og lad os lige stoppe op her et øjeblik.
Der blev råbt. Også højt. På mere i løn til de kvindedominerede velfærdsfag. Nu bliver det virkelighed.
Et regneeksempel fra FOA viser, at en social- og sundhedsassistent med syv års anciennitet, der arbejder på fuldtid i en kommune, vil få 5.680 kr. mere i løn om måneden.
Med andre ord. Politik betyder noget. Og vi bevæger kvindekampen fremad de her år.
<chunk>Der er stadig meget at kæmpe for. For det er desværre ikke alle piger og kvinder, der kan være trygge. Frie. Leve livet som de vil.
For mig er det en stor smerte, at der er piger og kvinder i Danmark, der kæmper i stilhed derhjemme. På pigeværelset. Bag lukkede døre. Mod patriarkalske familiestrukturer og negativ social kontrol.
Deres frihedskamp skal ud i lyset.
Vi kalder det ”Den glemte kvindekamp”. Fordi vi som samfund alt for ofte har vendt det blinde øje til.
Men jeg ved godt, at for flere af jer, der er her i dag. Der er kampen ikke glemt. I ser den. Og det har I gjort længe.
Tidligere i dag besøgte jeg RED Center. I omkring 20 år har de hjulpet kvinder på flugt fra æresrelaterede konflikter. Fra tvangsægteskaber. Vold. Kontrol af jomfruelighed.
Jeg mødte to unge kvinder.
Den ene skulle i hele sin ungdom leve op til ”familiens ære”. Kontrolleret af sin far. Og håndhævet med vold.
Og når faren ikke var der, overtog brødrene kontrollen.
Nu bor hun på flugt. I et safehouse, hvor hun er sikker. Hvor farens vold og kontrol ikke kan nå hende. Og hvor hun endelig kan begynde at drømme om alt det, en ungdom burde være.
Om lyse sommernætter. Friheden til at danse til langt ud på natten. Hænge med vennerne efter skole. Flirte med den, der fanger blikket. Finde kærligheden – og lade sig rive med.
Den anden har taget et opgør med sin familie. Med fysisk og psykisk vold. For at kunne leve livet med den mand, hun elsker.
Jeg mødte to stærke kvinder. Deres kampe har krævet al den viljestyrke, de kunne mønstre. Og mere til.
Tænk, at der er familier i 2024, der vil bestemme over deres døtres krop og sjæl.
Vi har en forpligtigelse som samfund. Til at træde langt stærkere i karakter. Og stå fast på vores værdier. På retten til at gå i skole. Retten til frit at vælge uddannelse og job. Og retten til at elske den, man elsker.
Retten til at leve sit liv, som man vil.
Et liv uden vold. Uden overgreb. Uden frygt.
<chunk>Det gælder især også kvinder og piger i krig og konflikt. Hvor kvindekroppen er særligt sårbar. Og hvor voldtægt altid har været brugt som et af de mest brutale våben.
Kampen skal være vores. I fællesskab. På tværs af køn, kulturer og grænser.
I Iran. Når unge kvinder går på gaden. Brænder tørklædet. Og fængsles i protest mod et kvindefjendsk regime.
I Ukraine. Når kvinder og piger bliver udsat for overgreb og voldtægter af russiske krigsforbrydere.
I Yemen og Sudan. Når borgerkrigene raser og kvinder jages på flugt. Udnyttes. Og sælges til højstbydende.
I Israel. Når uskyldige kvinder bliver voldtaget som led i et skrækkeligt terrorangreb. Efterladt nøgne og lemlæstede på bagklappen af en lastbil.
Og i Gaza. Hvor den humanitære situation er forfærdelig. Hvor kvinder får foretaget kejsersnit uden bedøvelse, fordi vi ikke kan få den nødvendige hjælp frem.
Vi har et ansvar for de kvinder. For at hindre overgreb. Og lindre, når det er sket.
Og vi har et ansvar. For at bidrage til en fredsløsning, hvor palæstinensiske kvinder hverken skal frygte for Hamas’ undertrykkelse eller missiler affyret fra Israel. Og hvor israelske kvinder ikke skal frygte for selve deres eksistens.
Der er brug for en humanitær våbenhvile. Så vi kan få mad, medicin og vand frem til civilbefolkningen.
Og vi har brug for den to-statsløsning, som ingen af parterne ønsker, men som er den eneste vej for en bæredygtig udvikling. Den eneste holdbare mulighed. Hvor både israelere og palæstinensere kan leve i fred og sikkerhed.
<chunk>Kære alle sammen.
Tak, fordi I er her i aften. Tak, fordi I holder ved. Holder fast og fortsætter kampen for en fremtid. Med lige muligheder. Med tryghed. Og med sikkerhed for alle.
Tak for ordet. Rigtig god kampdag!







Tale






Lige nu må man sige, at tingene går stærkt i dansk politik. Og der er jo rigeligt af drama til at fylde en hel tale ud. Men det er ikke det, jeg vil tale om i dag. I dag må vi løfte os lidt over dagligdagens trakasserier. Grundlovsdag er dagen, hvor vi fejrer vores demokrati. Og det er der al god grund til at gøre. 
Jeg tror fuldt og helt på frihed for mennesker. Og frihed til mennesker. Det er derfor, jeg er demokrat. Og det er derfor, jeg synes, der er grund til at fejre vores Grundlov og vores folkestyre. 
Et stærkt demokrati kræver, at vores fælles institutioner fungerer. At de grundlæggende rettigheder efterleves. Og at Grundlovens ord står til troende i enhver sammenhæng. Men det er ikke nok. Et moderne demokrati kræver mere end vores vigtigste lov. 
Lighed, tillid og medborgerskab er nødvendige ingredienser i et moderne og fremtidssikret dansk demokrati. Lad mig knytte nogle ord til det jeg mener, er de bærende værdier. Lighed fordi at store forskelle mellem mennesker forhindrer et samfund i at hænge sammen. 
Hvis der er store forskelle i vores levevilkår, vil vi flytte os fra hinanden. Og sammenhængskraften bliver mindre. Et samfund, hvor vi ikke kender hinanden, vil også være et mere utrygt samfund. 
I dag mener jeg, den vigtigste indsats for et mere lige samfund handler om at skabe reelt lige muligheder for alle børn og unge. 
Desværre møder mennesker livet med meget forskellige forudsætninger. Stadig er det sådan, at vores baggrund og opvækst bestemmer meget for vores videre liv. En af velfærdssamfundets vigtigste opgaver er derfor at skabe reelt lige muligheder. Vores vision er klar. Det må hverken være køn, etnicitet eller den sociale baggrund, der bestemmer livsbanen. 
Vi må insistere på, at ethvert menneske skal have mulighed for at udvikle sit eget unikke potentiale. 
Tillid fordi det er så afgørende, at vi tror på hinanden. Både helt konkret i forhold til myndigheder, love og regler og i forhold til vi politikere. Og bredere i vores omgang med hinanden som medborgere. Tillid er en mangelvare i stort set resten af verden. I Danmark er den stadig grundlæggende høj. Men vi skal passe godt på den. 
Vores institutioner skal være gennemsigtige, vi må aldrig acceptere korruption – og os der har det store privilegium at være folkevalgte skal kæmpe mere for at genvinde tilliden. For uden den er vi ikke meget. 
Tillid skaber vi ikke med formelle spilleregler. Tillid er noget kun mennesker kan skabe, vedligeholde og gøre sig fortjent til. 
Tak til alle jer, der er hverdagens tillids-magere. Falck-redderen, der skaber plads til den unge lømmel. Den unge, der besøger vores ældre. De ældre, der læser lektier med børnene. Alle dem, der gør lidt mere end, hvad vi kan forvente.
Det danske fællesskab står oven på skuldrene af mennesker, som hver dag ikke alene passer deres arbejde, men som samtidig yder en ekstraordinær indsats for os alle sammen. Det er her Danmark skabes. 
Medborgerskab fordi verden er blevet så svær en størrelse. Måske har du det ligesom mig engang imellem. Vi bliver præsenteret for så mange nyheder i løbet af en dag, at det ved aftentid kan være svært at huske, hvad der ifølge medierne var det vigtigste, da du vågnede i morges. Vores samfund ændrer sig med en hast, vi vist aldrig har oplevet før. Kravene til os alle sammen stiger hele tiden. 
Det gælder ikke mindst i arbejdslivet. Engang var det almindeligt at være på samme arbejdsplads et helt liv. Sådan er det ikke mere. Kompetencer og færdigheder efterspørges. Uanset om du er ufaglært eller akademiker. 
Det siges, at viden er magt. Det har nok aldrig været mere rigtigt. Derfor skal viden deles. Ellers kobles store dele af befolkningen af samfundsudviklingen. Det er ikke demokratisk. 
Vores mål er, at stadig flere unge skal gennemføre en ungdomsuddannelse i stedet for at være på kontanthjælp. Og samtidig skal flere ufaglærte have mulighed for at blive faglærte. 
Beskæftigelsen stiger og arbejdsløsheden falder. Der bliver snart mangel på faglært arbejdskraft. Vi ønsker at give vores arbejdsløse muligheden for at blive dygtigere. 
Jeg talte forleden med en ældre mand, der fortalte mig en historie. Den rørte mig dybt. Han fortalte mig om hans dyrekøbte erfaringer med et af tabuerne i vores samfund; voksne der har svært ved at læse og skrive. Tusindvis af danskere har det svært med både dansk og matematik. Det fastholder mennesker i arbejdsløshed, og er for mange en kæmpe barriere for et godt hverdagsliv. 
Den mand jeg talte med, fortalte at det først er nu som pensionist, han har fået styr på ordblindheden. Hele hans liv har han siddet i kantinen og ladet som om han kunne læse avisen – ligesom kollegaerne. 
At læse er en demokratisk gevinst og forudsætning, som ikke alle er forundt. Tænk ikke at kunne læse underteksterne, indkaldelsen til lægen eller godnathistorien for børn eller børnebørn. Vil vi demokratiet, må vi også deles om de grundlæggende kundskaber. 
I dag holder vi fest for vores demokrati og grundlov. Vi understreger vores stolthed over vores ytringsfrihed, vores forsamlingsfrihed og den personlige frihed. Den fest er vigtig og den kan vi alle samles om. Men som sagt er dagen i dag også en lejlighed til at dvæle ved alt det, der gør det danske demokrati levende og som ikke kan reduceres til 89 paragraffer i vores vigtigste lov. Tillid, lighed og medborgerskab. 
Siden den økonomiske krise skyllede ind over Danmark i efteråret 2008 har vi haft lejlighed til at spørge os selv: Har vi indrettet os på den klogeste måde? Kan vores samfundsmodel stå distancen, når stormen for alvor raser? Svaret er ja. Vores fælles samfundsmodel bestod testen. Danmark er stærkt. På grund af velfærdssamfundet – ikke på trods af det. 
Vores samfund er ikke kommet af sig selv. Det er kun blevet muligt i kraft af de beslutninger, vi har truffet. Og sådan vil det også være fremadrettet. For det er de beslutninger, vi træffer i fællesskab, der former vores samfund. Derfor er det ikke ligegyldigt, om vi vælger den ene eller den anden vej. 
Vores samfundskontrakt bygger på en fælles overenskomst mellem alle danskere. På et værdisæt bestående af, hvad jeg vil tillade mig at kalde ordentlighed, ansvarlighed og social retfærdighed. 
Ordentlighed er fundamentalt for os i Danmark, og indebærer, at hver enkelt må yde sit bedste. Vores samfundsmodel risikerer at falde fra hinanden, hvis vi ikke alle sammen gør os umage og udnytter vores potentiale. Men det er derimod ikke ordentligt, når samfundet systematisk sætter sine egne borgere på sidelinjen. Inden regeringen trådte til satte vi f.eks. som samfund 30.000 kontanthjælpsmodtagere permanent udenfor arbejdsfællesskabet. 
Derfor skal vi være glade for, at vi nu forsøger at åbne vores arbejdsfællesskab mere. Det er svært, men det handler om, netop ordentlighed. 
Økonomisk ansvarlighed har og vil altid være midlet til at kunne prioritere uddannelse, sundhed og velfærd i dag og skabe grundlaget for fremtidens velfærd i morgen. Økonomisk ansvarlighed er ikke et mål i sig selv, men et altafgørende middel til at sikre retfærdighed og flere muligheder til flest mulige. 
Men retfærdighed er vores vigtigste værdi. Alle har ret til at forfølge lykken med alle sine evner. Men ingen skal bære byrden af uheldige eller urimelige omstændigheder alene. De der har sværest ved at løbe, og som har mest at bære på, dem efterlader vi ikke. 
Værdierne – ordentlighed, ansvarlighed og retfærdighed – er vores arv, men er samtidig vores fundament og kompas for fremtiden. 
Jeg ser et Danmark med hjerterum, fællesskab og vilje. Det gør mig stolt. 
På denne Grundlovsdag, hvor vi fejrer vores samfundsmodel og vores demokrati, synes jeg, det er vigtigt, vi ikke vakler i troen på et samfund, hvor få har for meget og færre for lidt. Det går ikke så skidt her som andre steder. 
Det er fordi, vi i Danmark er både ordentlige, ansvarlige og retfærdige.







Tale






Love is never wrong.
That is my message for you today.
No matter who you are. Or where you live. Or whom you love.
Love is never wrong.
A message so clear, it goes without saying.
But right now, we need to say it. Loud and proud.
Love is never wrong.
That is what we have done here in Copenhagen during the past ten days.
Copenhagen dressed in rainbow colours. People from all over the world – welcome to our capital.
Denmark is a pioneer when it comes to LGBTI+ rights. And standing here today, looking at you, I feel both proud and thankful.
You lead the way. Thank you.
<chunk>We have come far.
Yet, the fight is not over.
We step forwards. Unfortunately, sometimes we also step backwards.
Also here in Europe.
Hateful laws and practices. Discrimination. Hate crimes.
The fight is not over.
No one should have to hide their love. No one should have to deny who they are.
So today, I want to send a clear message to my colleagues in Europe – and the rest of the world:
We need to stand up and fight for diversity.
This is the time to must stand firm upon Europe’s core values. Dignity. Equality. Solidarity. Respect for human rights.
We all have a responsibility to say no to discrimination and hate.
For your sake. For the sake of us all.
<chunk>Allow me to say a few words to the Danish audience.
Kære alle sammen.
Tak for en fuldstændig fantastisk Pride her i København.
Tak, fordi I viser vejen for resten af verden.
Kampen er ikke slut ude i verden. Og heller ikke herhjemme.
Næsten hver tredje LGBTI-person i Danmark har følt sig diskrimineret inden for det seneste år.
Mere end hver fjerde oplever, at de ikke altid kan være åbne om deres seksualitet eller kønsidentitet.
Og næsten halvdelen har undladt at holde deres partner i hånden i offentligheden.
Det går ikke i Danmark.
Vi står på skuldrene af dem, der har kæmpet.
Lad os love hinanden i dag, at kampen aldrig stopper.
Alle har ret til at være den, de er. Alle har ret til at være en del af vores fællesskab. Alle har ret til at elske den, de vil.
Love is never wrong. Love is always right.
Have a fantastic party tonight!







Tale






Godaften.
Vi lever i en tid med store forandringer.
Knap havde vi lagt pandemien bag os. Før Putin sendte tropper ind i Ukraine. Der er igen krig i Europa.
Energikrise. Tårnhøj inflation. Stigende renter.
Og mange har det svært.
Vi går ind i et år med økonomisk usikkerhed. Og desværre også – med risiko for, at arbejdsløsheden stiger.
Når de skyer, der trækker ind, er mørkere, end vi kunne ønske os. Så skal vi stå sammen. Finde mod og håb i fællesskab.
<chunk>Danskerne – du, I – har sammensat et Folketing, hvor vi må samarbejde bredt. Det er godt for Danmark.
Vi har dannet en ny regering hen over midten. Det vil I se i vores politiske løsninger.
Vi balancerer.
Og vi vil gøre vores bedste for at skabe et stærkere, grønnere og mere trygt Danmark.
Efter de mange ugers regeringsforhandlinger tog jeg en pause. Til refleksion og for at synge julen ind.
Den fjerde søndag i advent. I Vor Frelsers Kirke i København sang vi ”Dejlig er jorden”. Min yndlings-julesalme.
Det var en kold dag. Vi skuttede os på træbænkene i det smukke, gamle kirkerum. Men vi fik luft på stemmerne og varme i hjerterne, og ordene stod så klart:
”Fred over jorden!
Menneske, fryd dig,
os er en evig frelser fød!”
Ingemanns budskab om fred har sjældent været mere påtrængende.
Ikke langt herfra kæmper ukrainerne nu på 11. måned for at forsvare deres land. Mod et Rusland, hvis grusomhed vi har svært ved at forstå.
Familier i en iskold vinter uden varme, uden strøm, uden rent drikkevand. Læger, som opererer sårede i lyset fra en mobiltelefon.
Det er ubærligt.
Men også et folk, hvis mod og vilje har overrasket alle.
Og et Europa, et Vesten, hvis sammenhold – også med andre gode allierede – kom bag på Putin.
Der er lys i mørket.
Danmark fortsætter vores vedholdende og loyale opbakning til Ukraine.
Samtidig må vi forberede os på, at vi også herhjemme står over for skærpede trusler.
I Europa har vi en tendens til at forestille os, at resten af verden tænker og gør som os.
Vi troede i mange år, at samhandel og vækst nærmest per automatik ville føre til fredelig sameksistens.
Vi nedrustede, da andre oprustede.
Og vi har på en række områder gjort os selv for afhængige af andre.
Nu ser vi, at vi var for naive.
At vi står på tærsklen til en ny tid. Som bliver svær.
Det var en stolt stund for Danmark, da vi sidste år meldte os helhjertet ind i det europæiske samarbejde om forsvar og sikkerhed.
Europa skal stå stærkere selv. Og Danmark skal bidrage mere til NATO.
Vi skal fremrykke investeringerne i vores forsvar og sikkerhed. Så vi i 2030 når op på de 2 procent, der er brug for, og som vi har lovet vores allierede.
Det vil kræve noget af os alle sammen.
Derfor har regeringen foreslået, at vi afskaffer en helligdag.
Jeg fornemmer, at forslaget ikke har opbakning hos alle.
Men hånden på hjertet. Vi kan ikke overkomme både krig i Europa, klimakrisen og udfordringerne herhjemme, hvis ikke vi – hver og én – er klar til at yde mere.
Vi kan kun udvikle vores samfund. Hvis vi tør forandre.
<chunk>Den søndag, hvor jeg var til koncert i Vor Frelsers Kirke, var det Anne Linnet, der sang for. Og selv om det var advent, blev der også plads til ”Barndommens gade.”
Jeg tror, de fleste af jer kender den. Sangen, der sætter toner til Tove Ditlevsens digt om sociale problemer i det Danmark, der var engang.
”Jeg gav dig de vagtsomme øjne,
På dem skal du kendes igen,
møder du en med det samme blik,
skal du vide, han er din ven.”
Jeg har set de øjne. Den vagtsomhed.
Hvis man er født på samfundets skyggeside, kan det være svært at have tillid til andre mennesker.
Sådan skal det ikke være.
I Danmark skal det være omvendt. Når livet kokser og er tungt. Så skal du ikke være på vagt. Men vide, at andre vil bære byrden sammen med dig.
Noget af det, jeg er mest stolt af i den nye regering, er vores ambitioner om en ny socialpolitik.
For de mest udstødte og udsatte mennesker skal 
værdighed
 nu være det vigtigste.
Det skal være slut med, at alvorligt – ja, endda dødeligt – syge borgere sendes i aktivering.
Og jeg vil hellere have, at de mest udsatte mennesker med stofmisbrug kan finde ro og omsorg i et fixerum, end at de skal sidde på gaden med os andre som tilskuere.
Værdighed og vilje til andre mennesker. Også selvom de drikker for meget, har begået noget kriminelt engang, ser skræmmende ud med deres tatoveringer og store hunde eller har svært ved at passe i en af samfundets kasser.
De vagtsomme øjne skal mødes af et samfund, der tror på hver eneste af os. Det er vores røde tråd i socialpolitikken.
<chunk>Sammen kan vi mere, end vi selv tror.
For tre år siden aftalte et bredt flertal i Folketinget klimaloven. Med et mål om 70 procent reduktion af drivhusgasser i 2030.
I den nye regeringsperiode sætter vi ambitionerne endnu højere.
I 2045 skal Danmark være helt klimaneutralt. Og tænk engang! I 2050 skal vi ligefrem optage mere CO2, end vi udleder.
Grøn omstilling handler ikke kun om at sætte mål. Men om at 
komme
 i mål. Og samtidig skabe nye grønne arbejdspladser.
Vi skal have en CO2-afgift i landbruget. Og en ny naturlov, så vores børnebørn også kan høre lærkens sang og se sommerfuglen flakse over engen.
Hvis vi har en ambition om at gå forrest i kampen mod klimakrisen. Og det har vi.
Når vi oven i det skal investere mere i forsvar og sikkerhed, i vores tryghed. Og det er bydende nødvendigt.
Og når vi skal have råd til at udvikle velfærden. Og det skal vi.
Ja, så er der brug for, at endnu flere arbejder og bidrager.
Der er brug for reformer.
Særligt i måden, vi har indrettet vores velfærd.
Jeg tror grundlæggende på, at børn, lærere, forældre og en god skoleleder er de bedste til at skabe deres egen skole.
Ligesom varme og omsorg i ældreplejen er langt vigtigere end mange tusinde siders lovgivning og dokumentation.
Derfor skal vi møde medarbejdere i velfærden med tillid frem for kontrol.
I de kommende år bliver vi flere ældre og flere børn. Lykkeligvis.
Men andelen af os, der går på arbejde og tjener penge, vil falde.
Det vil lægge pres på velfærden.
Engang var Danmark ikke et velfærdssamfund. Vi var et gammeldags og uretfærdigt samfund, hvor almissen og barmhjertigheden var smulerne fra de riges bord.
Det lavede generationerne før os om. På en meget klar præmis.
At være en del af det danske velfærdssamfund handler ikke først og fremmest om, hvad vi hver især kan få ud af det. Men om, hvad vi hver især kan bidrage med.
I perioder hjælper du mig. Andre gange støtter jeg dig.
Alle kan ikke det samme. Men alle skal gøre det, de kan.
Vi har brug for hinanden.
<chunk>Næsten 45.000 unge er lige nu hverken i gang med en uddannelse eller et arbejde. Ikke noget at stå op til om morgenen.
Vi kender dem godt. Pigen med den hårde opvækst. Drengen med det sårbare sind.
Flere af jer har problemer. Også i den tunge ende. Andre er måske blot i tvivl om voksenlivet. Men I er en mangfoldighed af dejlige unge mennesker.
Det er et svigt, når det aktive samfundsliv ikke har en plads til os allesammen.
Hvis nogle af jer unge ser med i aften: Vi har brug for jer!
I den nye regering har vi valgt at lade jer, der har det sværest, være vores vigtigste opgave.
Vores unge har brug for stærkere fællesskaber. Alle har brug for at gøre sig umage. Være til gavn. Mærke, at andre mangler os, hvis ikke vi møder op.
Det starter i skolen.
Første skoledag. Den nye taske på ryggen. Smil på læben. Gåpåmod i hjertet.
Men for nogle børn – måske især nogle drenge – bliver skolen et nederlag. Timerne i klasseværelset er lange. Bøgerne tykke. Og det er svært at sidde stille.
Er sandheden den, at selvom vi på mange måder har en god skole. Så passer den ikke lige godt til alle?
En elev er skrap til ord og tal. En anden er dygtig med sine hænder. Bygge. Forme. Være kreativ.
Det første er ikke finere end det andet. Det er heller ikke vigtigere for samfundet.
Alligevel har vi politisk skabt en folkeskole, der lægger stor vægt på det boglige.
Måske derfor vælger langt de fleste unge gymnasiet til. Og erhvervsuddannelserne fra.
Også ham eller hende, der kunne have glæde af at gå en anden vej – blive en fremragende mekaniker, smed eller sosu-medarbejder.
Danmark har brug for akademikere. Derfor vil regeringen reformere universitetsuddannelserne. Mere fokus på indhold – frem for længde.
Men det er lige så oplagt, at vi har brug for dygtige faglærte.
Vi skal huske, hvad uddannelse handler om. At løfte mennesker til viden, frihed og muligheder.
Det skal være slut med at tabe så mange børn og unge på gulvet.
Lige nu er der en kultur i uddannelserne – ja, i hele samfundet – som begrænser.
Det er, som om vi har glemt værdien af godt håndværk.
Vi skal have en skole, hvor der er plads til både det praktiske og det boglige.
Erhvervsuddannelserne skal være førstevalget for mange flere.
Jer, der er lidt oppe i årene, kan huske mesterlæren. En faglært uddannelse uden en masse bøger, men til gengæld sidemandsoplæring. Mindre teori. Mere praksis. Det vil vi gerne give de unge meget bedre mulighed for.
Vi skal vise vores børn og unge, at vi tror på dem. At vi vil dem. At vi behøver dem.
Vigtigere opgave får vi voksne aldrig.
<chunk>Vi står over for store beslutninger og svære kompromiser.
Vi er et lille land. Men det skal ikke forhindre os i at tænke stort.
Ude i verden vil vi løfte vores ansvar for fred, sikkerhed og en grøn fremtid.
Herhjemme vil vi skabe en velfærd med mere omsorg og værdighed.
Uddannelser, som giver frihed og muligheder. Til alle børn og unge.
Lad os møde modgang med fremsyn. Alvor med håb.
Og huske i vores hjerter, også i en usikker tid – 
især
 i en usikker tid – at dejlig er jorden. 
Rigtig godt nytår!







Tale






Tak, fordi jeg må besøge jer her på Nørrebro i København. 
Godaften til alle jer, der ser med hjemmefra over hele Danmark. 
Vi fejrer Danmarks befrielse sammen. 
Efter fem mørke år kunne danskerne sætte lys i vinduerne. Folk strømmede ud fra lejlighederne. Ned på gaderne. Viftede med vores smukke dannebrog. Og kastede sig i hinandens arme. 
Danmark var frit. 
Den 4. maj fejrer vi glæden, håbet og friheden.
Men I, der i aften ser med fra Bornholm, har en anden og barsk historie at fortælle. Mens resten af Danmark festede i dagene efter den 4. og 5. maj, blev Rønne og Nexø bombet. 
Først året efter forlod alle fremmede tropper Bornholm. Og derfor er det først til næste år, vi skal fejre jubilæet hos jer. 
Historien om Danmarks besættelse og befrielse har jeg selv fået fortalt af mine bedsteforældre. At høre det hele fra dem, der selv har oplevet det – mørklægningsgardinerne, rationeringsmærkerne, spærretiden – det gør historien levende. 
En fjern tid kommer tæt på. 
Som årene går, mister vi de sidste vidner fra krigen. Desværre. 
Det bliver vores fælles forpligtelse at bære faklen videre. 
Vi skal huske. Vi skal fortælle. Vores børn skal kende Danmarkshistorien.
Vi må aldrig tage friheden for givet. 
Dengang måtte Europa løfte sig fra krig, nød og folkemord. 
I vores del af verden var en gru, som er så svær at begribe. 
Lige nu i Danmark lever stadig mennesker, der som små børn blev tvunget fra deres hjem, sat på et skib, kørt med togenes kreaturvogne og sendt i koncentrationslejr – på grund af deres oprindelse. 
Fordi de var jøder. 
Det er svært at forstå, at ondskaben blandt mennesker kan være så stor. Og at den ikke er længere væk. 
Mange af jer har fortalt om jeres liv. Det er vigtigt. 
Jeg lover jer: Vi lytter. Og vi husker. 
Det må aldrig ske igen.
Vi skal huske mørket. Vi skal også huske lysene i mørket. 
Alle jer, der – ansigt til ansigt med uretten – gjorde det rigtige. 
I Europas mørkeste kapitel er redningen af de danske jøder en stjernestund. 
Tusindvis af danskere hjalp med husly og mad. Skjulte de forfulgte. Organiserede flugten. De udviste samfundssind. 
Når andre vil splitte, så rykker vi danskere sammen.
En trussel mod danske jøder er en trussel mod os alle sammen. Mod vores fællesskab. 
Vi vil aldrig i vores land acceptere forfølgelse af mindretal.
Det ville vi ikke dengang. Det vil vi ikke i dag. 
De hvide busser. Endnu en heltedåd.
Chauffører, sygeplejersker og andre frivillige stillede op uden at tøve et sekund. Slap, hvad de havde i hænderne og kørte ned gennem Tyskland, hvor bomberne stadig faldt tæt. 
Med åbne øjne satte de deres liv på spil for at redde andres liv.
I krigens sidste måneder nåede de hvide busser at få 20.000 nordiske fanger ud af de nazistiske koncentrationslejre. Hvilken bedrift. 
Her til aften var Hendes Majestæt Dronningen og jeg i Mindelunden. Hvor de dræbte frihedskæmpere er begravet. Vi lagde kranse for de unge mænd og kvinder, der levede så kort, men gav alt.
De fulgte deres hjerter helt ind i døden. 
Hvis vi synes, der er svære beslutninger i dag. Så er det intet mod de valg, der skulle træffes dengang. 
De dilemmaer, som politikerne stod med. De moralske spørgsmål, som hvert menneske dengang måtte besvare. 
Danmark stod sammen om vores demokrati.
Det fejrer vi også i aften. 
Jeg tror, vi alle sammen vil huske 75-året for Danmarks befrielse som en helt særlig fejring. På afstand fysisk. Men sammen i vores hjerter. 
Det er svært ikke også at tale om corona i aften. 
Jeg vil sige meget klart: I dag er vi ikke i krig. Vi kæmper ikke mod ondskab. Vi kæmper mod en sygdom. 
Det er noget helt andet. Og vi skal nok klare den.
I, der levede dengang for 75 år siden med forbud, restriktioner og mange ting, man pludselig ikke måtte – ikke mødes, ikke rejse – I har sagt, at der er påmindelser om tiden dengang i vores tid i dag. 
Trøsten og håbet i de danske sange, i samfundssindet og i vores sammenhold. 
For 75 år siden stod Danmark foran en ny verden. 
Heller ikke her var vi alene. Europa byggede freden på internationalt samarbejde. Tillid mellem landene. 
I dag, hvor vi er ved at åbne vores samfund igen, så står det også klart, at meget afhænger af resten af verden. 
Vores historie viser, hvad vi er rundet af. 
Vi deler skæbne. Vi passer på hinanden.
Nu begynder de lyse nætter igen. Med håb om bedre tider. 
Når vi ved vores stærke, fælles kraft er kommet ud på den anden side, så ved jeg, at Danmark står endnu stærkere som fællesskab. 
Den styrke, vi finder i os selv. Vil vi tage med ind i vores fælles fremtid.







Tale






Først og fremmest tak for det fremragende stykke arbejde og for nogle virkelig gode anbefalinger.
Maj måned. Bøgetræer. Højskole.
Er rammen i dag – og I, som fylder den ud – ikke det klassiske og evige billede på ungdom, på håb, på fremtid?
Sådan ser det ud herfra.
Og dog. Jeres ungdom er ikke alles ungdom. Men en særlig ungdom.
I er den generation, der var unge under corona.
<chunk>Som mistede noget. Men måske også fandt noget.
Som gav noget. Meget. Men måske også fik noget.
Som i sandhed oplevede det forsømte forår. Men se, hvilket forår vi står midt i nu!
Vi er på vej ud på den anden side af pandemien. Hverdagen er snart tilbage. Alt det, vi alle sammen savner.
Jeg vil gerne sige tak til jer, hele Ungdomspanelet, til dig, Rasmus, fordi jeg må være med i dag på Krogerup Højskole.
Der bliver sagt og skrevet meget om ungdommen. Der er flere versioner af jeres historie. Jeg tror, at de alle rummer et gran af sandhed.
Men jeg vil også i dag udfordre de gængse fortællinger.
Den norske sundhedsminister har været citeret meget under coronakrisen. Han har sagt det smukt og rigtigt: 
"Næste sommer findes ikke, når du er ung."
Og det er sandt, at I under pandemien mistede noget, I aldrig får igen.
Men det er lige så sandt, at I tog et ansvar på jer. På trods af, at de fleste af jer ikke frygtede selv at blive syge.
Jeres afsavn var ikke for jer selv. Men for andre. For fællesskabet. For jeres bedsteforældre. For samfundet. Herhjemme. Og globalt.
Hvornår så vi før en generation, der ofrede sig for andre  generationer?
Hvornår så vi sidst så dyb og hjertevarm solidaritet?
Jeg kan ikke huske det.
I, der har livet foran jer. Har passet på dem, som har flest år bag sig.
Derfor er følelsen hos mig, når jeg står over for jer – og alle de børn og unge, der står bag ved jer – ikke, at det er synd for jer. Men at jeg er stolt af jer.
Der er også fortællingen om de sårbare unge.
Hver femte 13-15 årig har angstsymptomer. Hver fjerde har depressive symptomer. Hver fjerde unge føler sig ensom.
Det er nogle af jer. Det er nogle, vi kender.
Jeg har sagt flere gange – og jeg står ved det – at psykisk sårbarhed er et af vores største samfundsproblemer. 
For når konkurrencen og kravene fra sociale medier bliver for store. Hvis presset bliver for tungt. Så er det ikke den unge, men samfundet, som skal have en diagnose.
Det vil jeg holde fast i.
Det er ikke den enkeltes problem – det er vores fælles problem.
Vi skal tage det alvorligt. Men på en måde, der ikke gør en hel generation af børn og unge til ofre eller klienter.
Udviklingen står paradoksalt nok i modsætning til det, Danmark er kendt for. Det vores land er bygget på. Tillid. Dannelse. Myndiggørelse.   
Amerikanere og kinesere har besøgt danske skovbørnehaver og er dybt forundrede over at se børnene lave bål. Og kravle op i toppen af et træ.
Danske børn har lært at være selvstændige. Fordi vi voksne har tillid til vores børn.
Måske handler tidens store sårbarhed hos børn og unge ikke kun om præstation og konkurrence.
Måske mangler børn i dag de voksnes tillid.
Mindre voksenstyret tid. Klare mere selv. At man selv cykler til skole, også når man er lille. En accept af, at livet også er knubs og hudafskrabninger på knæet. Og det går nok endda.
Og måske skal vi også tage den videre til jer unge.
Jeg vil gerne i dag tage et opgør med ungdommen som primært presset.    
Lad os sammen søge en ny position, hvor vi og I ranker ryggen.
Hvor vi kan sætte ambitionen højt. Og bruge den ambition – ikke til at presse os ned – men til at skubbe os frem.
Vi løser kun problemer ved at have handlekraft. Hver især. Og i fællesskab.
<chunk>Tiden under pandemien bliver sommetider sammenlignet med besættelsen under Anden Verdenskrig.
Lige nu – i maj 2021 – er vi ikke befriet fra en krig. Vi har ikke kæmpet mod ondskab. Men mod en sygdom. Det er noget helt andet.
Hvis vi synes, der er svære beslutninger at tage de seneste fjorten måneder. Så er det intet mod de valg, der skulle træffes dengang. De moralske spørgsmål, som hvert menneske måtte besvare.
Alligevel kan der være inspiration at hente fra tiden efter befrielsen og besættelsen. Særligt her på Krogerup.
Efter Anden Verdenskrig var der en almindelig accept af, at modstandskampen havde været båret og drevet af de unge.
De unge havde risikeret deres liv. En del faldt i kamp.
Jeg ved godt, at der var frihedskæmpere, som blev skuffede i efterkrigstiden. De havde håbet på større forandringer. Måske på revolution.
Men det er et faktum, at 
ungdommen
 for første gang blev taget alvorligt. Ungdommens sociale vilkår. Boligforholdene. Ungdomspolitik. Endda en ungdomskommission – fortløber til panelet – ledet af Hal Koch, som var forstander lige her på Krogerup.  
Maj 1945 var ungdom, frihed og håb.
Ungdommen som begreb blev født.
Det er i sig selv en stor kraft i vores demokrati.
Det mærker vi også nu.
Kampen mod sexisme. Kulturen skal forandres.
Klimakampen. I har presset på. Krævet handling.
Banet vejen for den nok mest ambitiøse grønne omstilling i verden. Et klimamål på 70 procents reduktion i 2030.
Vi er godt i gang. Men efter at have tilbragt en time med eleverne på Krogerup kan jeg konstatere, at vi ikke er langt nok. Det er jeg enig i.
Det er vigtigt, at vi sætter fælles dagsordener. Som viser, at vi kan samles om en bedre verden. 
Men – der er desværre også en tendens i vores nutid, som trækker i den modsatte retning. Som ikke samler, men splitter.
En tendens til, at vi tilbringer mere tid med folk, der ligner os selv. Og lukker af for de synspunkter, der er fremmede for os selv.
Det bekymrer mig ærlig talt.
Man skal være stolt af hvem, man er –  ikke finde sig i forskelsbehandling og diskrimination. Aldrig nogensinde.
Men er identitet virkelig det vigtigste? Vores egen identitet?
Jeg ser en fare for, at sammenholdet træder i baggrunden. At vi glemmer alt det, vi er fælles om eller vil være fælles om – uanset etnicitet eller seksualitet. At den enkeltes kamp blokkerer for den nødvendige, fælles kamp.
Vi har behov for det modsatte.
Et demokratisk rum med mennesker, der netop ikke er som os selv og ikke er i samme livssituation.
Vi har behov for en fælles samtale om afgørende spørgsmål.
Ikke splittelse. Og kampråb. Men samtale.
Ungdommen var det første vigtige begreb, som fik næring her på Krogerup. Det andet er 
kulturen.
Nogle af de samtaler, man havde her på Krogerup tilbage i 1960, affødte, at vi fik et egentligt kulturministerium.
Det er svært at stå her på Krogerup uden at citere Koch. Så det vil jeg gøre  ... Bodil Koch.
Bodil Koch, som senere blev kulturminister, sagde engang: "Det havde været umuligt at overleve i politik uden kunstnernes stadige revselse og opmuntring."
Og Bodil fortsætter:
"For også politik er jo kunst, livskunst: det at skabe både materiel og åndelig velfærd for mennesket i teknikkens tidsalder."
Citatet er næsten 60 år gammelt. Men er det ikke den udfordring, vi også står med nu?
Både materiel og åndelig velfærd i teknikkens tidsalder.
Et land er ikke kun bygget af sten, men især af ånd, tanke og refleksion.
Det synes jeg, I har fået ind i jeres arbejde.
Med refleksionen følger også en ret til ikke at have svar på alting. Til at miste fodfæstet. Til at finde det igen.
Til at stoppe op. Være til stede. Forundres.
<chunk>Til sidst en pointe, som ikke er rettet alene mod jer de unge. Men er henvendt til os alle sammen.
Under pandemien har vi både vist, hvor meget vi kan hver især. Og værdien, nødvendigheden og styrken af fællesskabet.
Det handler også om, at vi ikke skal lovgive om alt.
Jeg glæder mig til den dag, hvor jeg ikke skal forholde mig til, hvordan man fejrer juleaften, hvordan vi hilser på hinanden, og hvor mange vi må samles.
Jeg kan næsten ikke vente på, at politik kommer væk fra hverdagen. Og tilbage dér hvor politik hører til.
I har lavet et rigtig godt stykke arbejde.
Jeg er enig i det, der blev sagt indledningsvist. Nogle børn og unge vil have behov for en særlig indsats.
Men vigtigst af alt har børn og unge været en af de vigtigste forudsætninger for, at vi som land har klaret os godt igennem den sværeste krise siden Anden Verdenskrig.
I kan ranke ryggen.







Tale






Deres Majestæter.
Kære udsendte.
Kære pårørende.
<chunk>I år holder vi igen flagdag her i Danmark, mens krigen buldrer i et andet europæisk land ikke så langt her fra.
<chunk>Russerne bomber stadig mere aggressivt. Ofrerene tælles i tusindtal, og ødelæggelserne og smerten ser vi hver eneste dag i vores fjernsyn.
<chunk>I dag er en dag for jer. Danske soldater. Udsendte og jeres pårørende.
<chunk>Men det er også en dag, vi skal bruge til at markere vores danske, stædige støtte til Ukraines frihedskamp.
<chunk>En kamp for Ukraine - imod Ruslands blodige angrebskrig.
<chunk>En kamp for Europa, vores fælles værdier og grænsernes beståen og ukrænkelighed - imod den bizarre russiske drøm om et nyt stort russisk imperium.
<chunk>Det er en kamp for vores sikkerhed. Og for vores børns fremtid.
<chunk>”Et liv uden frihed er ikke et liv” har præsident Zelenskyy sagt. Jeg er enig.
<chunk>Og det tror jeg egentlig, at alle os her på pladsen er. Ellers var I, der står foran os, ikke trukket i uniform med Dannebrog på skulderen.
<chunk>I kan stolt bære vores flag. Og jeg og vi, der er her for at hylde jer. Vi er taknemmelige. For jeres ofre og jeres vilje. Og vi er stolte af jer.
<chunk>På grund af jeres dygtighed og på grund af den måde, I er ambassadører for vores land og for vores alliancer. EU, FN og NATO.
<chunk>Danmark gør alt, hvad vi kan, for at støtte Ukraine. Tak for den brede opbakning. Som danskere. Som befolkning og herinde på Christiansborg.
<chunk>Men en særlig tak til jer, der har lært piloterne at flyve vores fly. Jer, der har lært vores venner at bruge droner og kampvogne. Og jer, der har trænet soldater.
<chunk>Alle os, der er involveret i det danske engagement i krigen, har set det samme.
<chunk>En befolkning, der er villige til at risikere alt for friheden. Deres liv, om så det gælder.
<chunk>Det er et mod og en standhaftighed lige fra præsidentkontoret til skyttegravene.
<chunk>Og alle vi andre. Vi kan ikke tillade, at Putin med magt forsøger at ændre grænserne i Europa. Ikke i Ukraine. Ikke andre steder.
<chunk>Verden er blevet mere urolig, og det sikkerhedspolitiske landskab er grundlæggende forandret. Det skal vi kunne svare på som land og som NATO. Og det starter og slutter med vores vilje til at sikre, at det er Ukraine, der vinder krigen.
<chunk><chunk><chunk>Den danske støtte til Ukraine fortsætter. Selvfølgelig gør den det. Og samtidig med det skal vi styrke vores eget forsvar og samfundsberedskab.
<chunk>Så vi for alvor tager ansvar for egen sikkerhed. Og så vi – som danskere – gør alt det, vi skal, for at Europa og vores alliancer kan forsvare sig selv.  
<chunk>Ligesom jer, der er taget til Baltikum for at forsvare NATO’s grænser. Og jer, der er taget til Balkan for at bevare freden.
<chunk>Vi har set igennem vores historie, at det ikke nytter at vende det blinde øje til, når uretten hersker.
<chunk>Vi vil derfor blive ved med at tage ud og gøre en forskel, hvor det gælder. Kæmpe for Danmark. Kæmpe for Europa. Kæmpe for vores frihed. Som I udsendte har gjort. Og stadig gør.
<chunk><chunk><chunk>Det seneste år har mere end 2.000 været udsendt for Danmark.
<chunk>Fra Forsvaret. Politiet. Beredskabet. Og for andre myndigheder.
<chunk>I Kosovo for at bevare freden mellem gamle fjender.
<chunk>I Middelhavet for at passe på EU’s ydre grænser.
<chunk>I Irak for at opbygge irakernes evne til at bekæmpe terror.
<chunk>I Det Røde Hav for at sikre retten til fri sejlads.
<chunk>I Estland og Letland for at forsvare NATO’s østlige flanke.
<chunk>I Storbritannien og herhjemme for at træne ukrainske soldater og opretholde den militære støtte til et land, der nu på tredje år kæmper for deres frihed.
<chunk>Og i øvrigt mange andre steder i verden, hvor der er brug for dansk hjælp.
<chunk>Kære danske udsendte.
<chunk>I en tid, hvor vi oplever splittelse og krig. Har I arbejdet for en fredeligere verden. For at beskytte retten til at leve trygge og frie liv.
<chunk>I står på skuldrene af de mange, der tidligere har været udsendt.
<chunk>Og I har vist vejen for dem, der vil følge efter jer.
<chunk>Og I har demonstreret. At nok er vi et lille land. Men vi kan gøre en stor forskel.
<chunk>Tak for jeres indsats.
<chunk>Tak for jeres mod.
<chunk>Vi er alle sammen stolte af jer.
<chunk><chunk><chunk>Man siger, at soldaten kan forlade krigen. Men at krigen aldrig forlader soldaten. Og derfor også et par ord til vores veteraner.
<chunk>Jeg ved godt, at de fleste af jer kommer hjem både klogere og dygtigere. Og I har fået andre menneskers respekt på jeres vej. Ofte både fra dem I har hjulpet, og fra dem I har arbejdet sammen med.
<chunk>Men for mange kæmper med en for tung bagage. På grund af det I har set. Det I har været involveret i. Og på grund af smerten.
<chunk>Vi skal som land hele tiden blive bedre til at passe på jer, der passer på os.
<chunk>Derfor vil vi nu igen styrke indsatsen over for vores veteraner.
<chunk>Vi vil vende bevisbyrden om, så det bliver lettere for jer at få anerkendt PTSD som arbejdsskade.
<chunk>Vi vil udvide støtten til de allermest udsatte veteraner. Og jer, der har brug for støtte for at vende tilbage til en god hverdag i eget hjem. I skal have det.
<chunk>Vi vil også tage bedre hånd om familiernes trivsel.
<chunk>For selvfølgelig skal I have den hjælp, I har brug for.
<chunk>Og jeg vil love. At ligesom vi er her for jer i dag. Så vil vi også være der for jer i morgen.
<chunk>Det skylder vi jer.
<chunk><chunk><chunk>I dag hylder vi alle jer, der har været udsendt for Danmark.
<chunk>Men lige bag jer, der står en kæreste. En ægtefælle. En mor. En far. En bror. En ven. Et barn. Eller en lillesøster som mig selv.
<chunk>Kære pårørende.
<chunk>Alle jer, der har prøvet at ligge søvnløse om natten. Mens tankerne fik lov til at leve deres eget liv.
<chunk>Jeg ved godt, at afstanden har været stor, og byrden endnu større.
<chunk>Og I fortjener som altid vores dybeste anerkendelse og tak.
<chunk><chunk>Kære alle sammen
<chunk>I dag hylder vi alle jer, der har været udsendt for Danmark. Men vi mindes også dem, der aldrig nåede hjem.
<chunk>Dem, der ofrede, det dyrebareste, et menneske har.
<chunk>Dem, der gav deres liv for Danmark.
<chunk>Vi hylder jer. Vi mindes jer. Og vi hejser Dannebrog for jer.
<chunk>Mine tanker går til de efterladte.







Tale






God aften.
Vi har taget hul på et nyt år. Og det kan kun blive bedre end det gamle.
2020 var et hårdt år. Et usikkert år. Pandemiens år.
Men det var også et fælles år på en måde, vi sjældent oplever.
På tværs af generationer. På tværs af landet. På tværs af de forskellige mennesker, vi nu engang er – har vi stået med hinandens liv i vores hænder. Det har vi ganske enkelt aldrig prøvet før.
Nye ord er kommet til. Kontakttal. Smittetryk. Værnemidler.
Vi har fumlet med mundbind og stået i kø til test.
Vi har opdaget, hvor meget børn kan savne deres skole. Og vi blev mindet om, hvad det betyder at have et arbejde.
Vi har åbnet vinduet mod en mennesketom gade og set op på en himmel, der var klart blå uden en eneste flystribe.
Vi har set verden i slowmotion. Mens sygdommen hærgede, fandt den sidste turist hjem, den sidste fest blev aflyst, og alt blev så stille, at vi kunne høre hjertets slag.
Vi oplevede menneskets ældgamle sårbarhed og fandt en ny styrke.
Når tilværelsen skæres ind til kernen – liv og død – bliver det hele på en gang mere kompliceret og mere enkelt.
Vi vil fortælle om tiden under pandemien fra generation til generation. Ligesom mange af os selv blev fortalt om livet under Anden Verdenskrig.
Det, vi gennemlever i denne tid, er historisk.
<chunk>Vi står sammen ved at holde afstand.
Alligevel er vi kommet tættere på hinanden.
Overalt i samfundet har vi oplevet sammenhold, hjælpsomhed og rørende øjeblikke i et omfang, vi ikke har set i Danmark før. I hvert fald ikke i min levetid.
Ingen er kommet igennem krisen uden fællesskabet. Om det er hjælpepakkerne til erhvervslivet. Kollegaen, der har taget endnu en ekstra vagt. De forlængede dagpenge. Naboen, der har handlet ind.
Alle har ofret noget. Alle har ydet deres. Vi er i samme båd.
Vi har måttet sætte hensynet til hinanden først. Hver især.
Nogle synes, at den pris er høj. Det forstår jeg godt. Men alternativet var værre. Det er det stadigvæk.
I en tid, hvor det ellers er nemt at splitte. Har vi meget overbevisende valgt sammenholdet.
2020 skriver sig ind i historien som et år, der har haft mange helte. På en helt særlig måde.
For vores heltedåd under pandemien er også det, vi ikke gjorde.
At vi ikke gav hånd. At vi udskød en fest.
Den måde at være ”helt” på ligger nok godt til os danskere.
Vi er ikke til store armbevægelser. Men vi forstår at tage ansvar og passe på hinanden. Med alle de små handlinger, som summer op til den store bedrift.
Derfor kan jeg i aften sige det, som det var og er:
Du, der ser med i aften – du har reddet menneskeliv!
Så enkelt er det. Og så enestående.
Du ved ikke selv, hvem du har reddet.
Det kan være en kvinde, du gik forbi på gaden, og som lider af en kronisk sygdom. Du har ved din adfærd brudt smittekæden, så sygdommen ikke ramte hende.
Jeg ved godt, at det ikke er nogen trøst for jer, der i aften sidder tilbage med savnet af én, I har mistet.
En mor eller far. En ægtefælle. En bror eller søster. En søn eller datter. En god ven.
Hver mistet liv er et tab. En historie, der slutter. Og må bæres videre i minderne.
Jeg tror på, at vi i dag har lagt det værste år bag os. Men vi må forvente, at de sværeste måneder er foran os.
Januar og februar vil teste vores udholdenhed. Årstiden er imod os. Flere vil blive syge. Presset på sygehusene er allerede stort. Endnu større på det personale, vi i forvejen skylder så uendeligt meget.
Situationen er alvorlig. Derfor har vi forlænget nedlukningen af store dele af samfundet indtil midt i januar.
Men uanset hvilke restriktioner der indføres med begrænsninger og nedlukninger – uanset hvor mange der testes – så er der en ting, der er vigtigere end noget andet: vores indsats hver især.
Vi ved, hvad der virker.
Når vi bliver utålmodige – og det bliver vi – så håber jeg, vi husker. At mørket er tættest, lige før solen bryder frem.
Vi kan allerede skimte daggryet forude.
Over hele kloden blev 2020 det år, hvor menneskers største udfordring pludselig var den samme. De erfaringer, vi har gjort os. De drømme, vi har haft. Var mere ens end ellers på tværs af landegrænser og kontinenter.
Nu knytter vi et fælles håb til vaccinerne.
Det er imponerende, hvad verden kan, når alle arbejder sammen.
Længe leve forskningen og samarbejdet mellem det offentlige og det private. Længe leve videnskaben.
Vaccinen er vores vej tilbage til hverdagen. Samværet. Krammet. Festerne. Alt det, vi længes efter.
Men vaccinen er ikke en smutvej til at ophæve restriktionerne. Eller slække på adfærden. Ikke endnu.
Vinteren bliver hård. Men for hver uge, der går, vil stadig flere danskere være vaccinerede. Påskedag er i år den 4. april. Her vil årstiden igen hjælpe os. Vi vil være nået langt med vaccinationerne.
Jeg tror – jeg håber – at påsken bliver vores vendepunkt. Ikke en afslutning. Men et vendepunkt.
Indtil da må vi holde fast i alt det, vi kan sammen. Danmark er et pragmatisk land. Vi finder fælles løsninger.
Hele 14 trepartsaftaler er det blevet til med fagforeninger og arbejdsgivere. Virksomheder har omlagt produktion for at lave håndsprit. Offentligt ansatte har løst problemerne under svære vilkår. Det private og offentlige har tilsammen vist innovation og kreativitet på imponerende vis.
Der er så uendeligt mange at sige tak til.
Folketinget og folkevalgte i både kommuner og regioner har lagt hverdagens uenigheder til side og arbejdet for det fælles bedste.
Selvfølgelig har der også været diskussioner. Og kritik. Det skal der være.
Men som Hal Koch så rigtigt sagde det allerede i 1945. Demokrati er meget mere end en styreform. Det er en livsform.
Det er ikke afstemningerne, der er demokratiets egentlige styrke. Det er samtalen. Og viljen til at finde fælles løsninger.
Vi har grund til at glæde os over, hvor stærkt og levende et demokrati vi har. Aftaler og samarbejde har skabt resultater i et hidtil uset omfang. I alle dele af vores samfund.
Vi har bevist meget i 2020.
Sidst på foråret var de økonomiske udsigter dystre. Med en forventning om, at den samlede økonomiske aktivitet ville falde med mere end fem procent i løbet af året.
Vi forhindrede, at det gik så galt. Vi viste, at sundhed og økonomi hænger tæt sammen. Fordi det at begrænse smitten er helt afgørende for trygheden. Og dermed for, at der kommer gang i forbruget og økonomien igen.
Det så vi hen over sommeren, hvor vi havde nogle måneder med betydelig økonomisk fremgang. Godt hjulpet af hjælpepakker og andre tiltag, der holdt hånden under købekraften.
Dansk økonomi har klaret sig bedre gennem det sidste år, end vi først havde frygtet. Ligesom arbejdsløsheden er steget mindre end forventet. Mere end halvdelen af de job i Danmark, som gik tabt i foråret, var vundet tilbage i sensommeren.
Men som det ofte sker, har krisen ramt de ufaglærte hårdest.
Vi vil gøre alt, hvad vi kan, for at I også kommer tilbage i arbejde.
Måske kræver det, at du efteruddanner dig. Selvom du ikke har de bedste minder fra skoletiden. Så er min opfordring alligevel: Gør det. Det kan være din vej ud af krisen.
<chunk>Pandemien har været et forstørrelsesglas på vores samfund. På Danmark.
Vi har set svaghederne. Men vi har først og fremmest vist styrkerne ved vores samfundsmodel. Overbevisende.
At vi har klaret den indtil nu, er ikke tilfældigt. Det skyldes de valg, vi traf sammen.
Det er mit ønske for fremtiden, at alt hvad vi har udrettet, vil inspirere os.
Jeg tror mere end nogensinde på, at vi i fællesskab kan klare de udfordringer, vi som samfund har foran os. Også de allersværeste.
For hvis vi kan bekæmpe en global pandemi. Fordi vi beslutter os for det. Fordi vi står sammen.
Så tænk på alt det andet, vi også kan.
Det gælder klimaet, miljøet og naturen.
Da et bredt flertal i Folketinget satte det mål, at drivhusgasserne skal reduceres med 70 procent i 2030. Havde vi 10 år til at nå målet.
Nu er det første år gået. Og på bare ét år har vi allerede truffet beslutninger, der bringer os en tredjedel af vejen.
Det er ikke så ringe endda, som man siger der, hvor jeg kommer fra.
Vi har besluttet en slutdato for vores olieproduktion. Og med aftaler om både elbiler, en grøn skattereform, havvind fra energiøer, mere affaldssortering, 15 nye naturnationalparker, urørt skov og øget elektrificering er vi godt på vej til at indfri de løfter, vi har givet.
Nu skal vi i gang med at omlægge dansk landbrug til endnu mere klimavenlig produktion.
Og i takt med at verden åbner igen, vil efterspørgslen på grønne løsninger stige.
Det er nu, vi skal kombinere dansk erhvervsliv, forskning og høje klimaambitioner.
Den grønne omstilling skal lykkes. Og vi kan lykkes.
Danmark skal vise verden, at politik betyder noget.
Vi skal stå ved det, vi tror på.
Det gælder også i udlændingepolitikken. Som samfund må vi træde mere i karakter. Stå fast på vores danske værdier.
Vi må ikke acceptere, at demokratiet lægges for had i parallelsamfund.
Radikalisering skal ikke beskyttes. Den skal afsløres.
Regeringen vil gentænke integrationsindsatsen, så den i højere grad bygger på tydelige krav og klare forventninger. Med fokus på ret og pligt.
Helt grundlæggende må det være sådan, at når man har fået ophold i Danmark, så skal man selvfølgelig forsørge sig selv. Hvis det i en periode ikke kan lade sig gøre, vil regeringen foreslå, at man – til gengæld for sin ydelse – får pligt til at bidrage med, hvad der svarer til en almindelig arbejdsuge på 37 timer.
Det er nogle af de opgaver, der står foran os i det nye år.
I aften vil jeg også tale mere om et emne, der fylder mindre i den offentlige debat.
Sammenhængen på tværs af vores land.
Næsten hver anden dansker bor uden for de større byer. Danmark er så lille. At uanset hvor du befinder dig. Så er du aldrig mere end 50 kilometer fra havet.
Alligevel er mulighederne blevet mere skævt fordelt.
Du kan ikke længere blive lærer i Haslev. Nu skal du til Roskilde eller Vordingborg. Du kan ikke mere gå på erhvervsskole i Maribo. Nu er det nærmeste sted Nakskov eller Nykøbing.
I mange byer, der tidligere havde et sygehus, er det blevet lukket. Kalundborg. Faaborg. Haderslev. Dronninglund.
Politistationer er nedlagt.
Nogle siger, at ”sådan er udviklingen”.
Men det er ikke udvikling. Det er mange steder afvikling.
Og det kan vi ændre – hvis vi vil. På en måde, hvor vi ikke behøver at skabe falske modsætninger.
Jeg er stolt af vores hovedstad.
København er en fantastisk by. Resten af verden misunder os havnen, man kan svømme i. Cykelstierne. Kunsten og kulturen. En by, der stadig huser sin egen befolkning, og hvor der også er liv og boliger midt i byen.
Vi skal både have en stærk hovedstad. Velfungerende provinsbyer. 
Små bysamfund. Og levende landdistrikter.
Jylland, Sjælland, Fyn og øerne kan noget andet end hovedstaden. Naturen er tættere på. De mindre samfund oplever ofte et stærkt fællesskab. Måske slår både uret og hjertet lidt roligere.
I København har vi brug for flere boliger, der er til at betale. Og mindre støj og forurening fra trafikken.
I andre dele af landet er udfordringerne nogle andre.
Over de kommende år åbner vi derfor 20 nye nærpolitistationer.
Ni i Jylland. Ni på Sjælland. To på Fyn.
I det nye år vil vi etablere flere muligheder for, at unge kan uddanne sig lokalt – tæt på, hvor de bor og kommer fra.
Vi tager også fat på det problem, at alt for mange danskere ikke har mulighed for at få deres egen praktiserende læge. Det gælder særligt på Lolland-Falster, på Vestsjælland, i Nordjylland og i dele af de større byer – blandt andet nogle boligområder i København.
Politi. Uddannelser. Lægedækning. Der skal være velfærd i hele landet. Det handler også om økonomien.
Derfor vil regeringen foreslå en egentlig ”velfærdslov”. Den skal – hvis den bliver vedtaget – sikre, at pengene følger med. Når vi heldigvis bliver flere børn og flere ældre.
På den måde holder vi hånden under velfærden i hele landet.
Nok er tyngdekraften en naturlov. Men det er centraliseringen ikke.
<chunk>For 100 år siden var Danmark og verden også ramt af en pandemi. Det var ”den spanske syge”. En, som levede dengang, har skildret det sådan her:
”Der er Hjem (…), hvor de ligger syge allesammen og ingen har til at hjælpe sig; de maa kravle ud af Sengene og hjælpe hinanden.”
”Plejersker er der ingen af, og Læger knap heller.”
Det er forfatteren Martin Andersen Nexø.
Han beskriver også, hvordan ”Ligvogne kørte i Galop gennem Gaderne for at overkomme de mange Dødsfald.”
Det viser tydeligt forskellen på dengang og i dag. Dengang manglede det Danmark, som vi har nu.
Det velfærdssamfund, som generationer før os har bygget.
Under pandemien kæmper vi for dem – for dig – der har lagt stenene til det samfund, vi andre nyder godt af. Og som står i forreste række, når sygdommen kræver sine ofre.
Hvis nogen tvivlede på, at Danmark fandtes. Som fællesskab. Som land. Så tvivl ikke længere.
Min tale i aften er en hyldest til Danmark. Til alle jer, der til sammen udgør vores dejlige land.
2020 er et år, vi aldrig vil glemme.
Og ja – januar og februar bliver hårde. Men så kommer foråret. Bøgen springer ud. Fuglene kommer igen. Til sommer de lyse nætter.
2021 bliver bedre.
Tak til alle i Danmark for indsatsen.
Godt nytår!







Tale






Tak til Alberte for den smukke sang. Du og dine sange hjalp os igennem krisen. Nu minder du os om den verden, der igen vælter ind. Bøgen er sprunget ud. Fuglene er kommet igen. De lyse nætter er over os. 
Og nu står vi her igen. Til demokratiets folkefest – Folkemødet. 
Allinge. Du har været savnet. 
For i en verden, der ofte gøres sort og hvid. 
Hvor nuancerne forsvinder. 
Har vi brug for det her. Vi har brug for hinanden. 
For nysgerrighed. Nye perspektiver. 
Dilemmaer. 
For en fælles samtale. 
På mange måder har vi aldrig været mere forbundne, end vi er nu. 
De samtaler, der før foregik ansigt til ansigt. Eller måske slet ikke fandt sted. De kan nu foregå på video. Det er blevet nemmere at holde liv i gamle venskaber. 
På et øjeblik kan millioner af mennesker – eller en hel nation – dele den samme oplevelse. Som i lørdags, da vi knap kunne trække vejret. Og så hele Danmarks Christian Eriksen falde om på banen. 
Den digitale udvikling har skabt et væld af nye muligheder. Alle kan komme til orde. Man kan hurtigt finde ligesindede. Engagere sig. 
Det er godt for vores demokrati. 
Samtidig er det sårbart. 
Når der spredes had og falske nyheder. 
Når helt almindelige mennesker chikaneres, fordi de giver deres mening til kende. Eller bare stiller sig frem. 
Som nogle af de unge mennesker, der i år måtte forlade X Factor. 
Men som mest af alt var lettede over, at de nu slap for de hadefulde beskeder. 
Faktisk gælder det, at en stor del af befolkningen. Over halvdelen af de unge. De undlader at deltage, fordi de heldigvis ikke kan finde sig til rette i den hårde tone. 
Hvad der burde være en demokratisering af debatten. Ender med at være en begrænsning. 
Sådan skal det jo ikke være! 
Der er en særlig udfordring med sociale medier. 
Når den udvælgelse, der ligger bag hvilke opslag, man ser, primært bekræfter de holdninger, man selv havde i forvejen. 
Og dermed skaber såkaldte ekkokamre. Hvor vi kun mødes med mennesker, der er enige med os selv. 
I stedet for at lade meningerne brydes. Så dyrkes forskellene. Dynamikken forsvinder til fordel for retorikken. Og de simple svar tillægges den største værdi. 
Det bidrager til polarisering i vores samfund. Og udfordrer vores demokrati. 
Hal Koch beskrev det så godt allerede i 1945. Det er ikke afstemningerne, der er demokratiets egentlige styrke. Det er samtalen. 
Med det følger en forpligtigelse. Til at mødes. På tværs af hver vores standpunkter. Og til at lytte til hinanden. 
Ansvaret for, hvordan vi taler med hinanden. Hvad vi skriver til andre. 
Det er først og fremmest vores eget. 
Men de sociale medier. Tech-giganterne. De har også et ansvar. 
I dag udgiver regeringen sin første hvidbog. Om netop tech-giganterne. 
Hvor vi beskriver de nye udfordringer, der er fulgt med tech-giganternes udvikling. Og tager hul på de svære spørgsmål, vi som samfund er nødt til at forholde os til. 
Det er et forsøg på at starte en samtale. Nuanceret. På en måde, hvor dilemmaerne er med. 
Men hvor vi samtidig tager et ansvar på os som samfund. Hvor vi tør stille krav. Og regulere de nye økonomier. 
I erkendelse af, at tech-giganternes betydning for vores hverdag næppe kan undervurderes. 
Tre ud af fire danskere er på Facebook. 
90 pct. af alle internetsøgninger i EU foregår via Google. 
Og ja; jeg bruger dem også selv. 
Men hvad betyder det, når YouTube blokerer al dansk musik i en tvist om, hvad kunsterne skal betales for deres arbejde? 
Hvad betyder indsamlingen og den stadig mere målrettede brug af data fra millioner af mennesker? 
Og hvad betyder det for vores børn og unge, at de konstant skal være online for at være med? 
Tech-giganterne er blevet verdensdominerende virksomheder. De handler med vores tid, engagement og data. 
Egentlig er der ikke noget nyt i, at kommercielle interesser konkurrerer om vores opmærksomhed og købekraft. 
Det har sådan set skabt en stor del af den vækst, vi alle nyder godt af. 
Men som samfund har vi altid insisteret på en kontrakt. 
På den ene side har vi sikret frihandel og rammer, der understøtter eksport, innovation og værdiskabelse. 
På den anden side har vi krævet ordentlige vilkår for lønmodtagere, tryghed og investeringer i velfærd. 
Kort sagt: Du må gerne tjene penge. Men du skal tage et ansvar for det samfund, du er en del af – og som du nyder godt af. 
Det gælder os alle hver især. 
Det gælder virksomhederne. 
Det skal også gælde tech-giganterne. 
Og det gør det også i stigende grad. 
F.eks. blokerer Facebook en million falske konti – hver dag. 
Og YouTube har fjernet over ni millioner videoer mellem januar og marts – bare i år. 
Som samfund skal vi turde i højere grad at skubbe på den udvikling. 
Blandt andet skal vi kræve, at tech-giganterne betaler mere i skat. 
I modsætning til mange andre virksomheder kan de operere i et land uden så at sige at være fysisk tilstede. De har bedre mulighed for at placere deres aktiver i lande, hvor skatteforholdene er gunstige. 
Det er uholdbart. For det underminerer finansieringen af vores samfund. 
Princippet bør være, at man som virksomhed betaler en del af sin skat de steder, man tjener sine penge. 
Jeg er ualmindeligt glad for, at den holdning nu deles af nogle af verdens største økonomier. At USA igen er tilbage. Og har sat sig i spidsen for det arbejde. 
Det giver håb for, at vi kan finde løsninger på en udvikling, vi i alt for lang tid har stået magtesløse over for. 
En udvikling, der nok har gjort os mere forbundne. Og som også har gjort vores hverdag og arbejdsliv nemmere. 
Fremskridt, som er blevet en uundværlig del af dagligdagen for mange danske familier og for erhvervslivet. 
Alt det skal vi holde fast i. 
Samtidig skal vi tackle de udfordringer, der følger med. 
Om det gælder sundhed. Medier. Rettigheder. Demokrati. 
Når det gælder arbejdsmarkedet. Skattebetaling. 
Forbrugerbeskyttelse. Konkurrencevilkår. 
Og noget nok større: At unge mennesker oplever aldrig at kede sig. At fordybelse er blevet sværere. At mange børn og unge mistrives. 
Regeringen kommer ikke med alle svarene. 
Med hvidbogen og min tale her i dag vil vi igen rejse debatten. Og vi lancerer ni principper. 
For det første skal tech-giganterne underlægges demokratiske rammer. 
For det andet skal børn og unge have en tryg barndom – i en god balance mellem den digitale og fysiske verden. 
For det tredje skal tech-giganterne understøtte den demokratiske samtale – frem for at undergrave den gennem digitale ekkokamre og polarisering. 
For det fjerde skal tech-giganterne tage et større ansvar for indholdet på deres platforme. 
For det femte har vi brug for frie og velfungerende medier til at understøtte den demokratiske samtale – og hvor alle får en fair betaling for deres kreative arbejde. 
For det sjette skal arbejdstageres rettigheder beskyttes – også på de digitale platforme. 
For det syvende skal tech-giganterne bidrage til et retfærdigt skattesystem på linje med alle andre virksomheder. 
For det ottende skal konkurrencen være retfærdig, transparent og så forbrugerne kan handle trygt online. 
Og endelig – for det niende: Det skal være demokratiet, der sætter rammerne for tech-giganterne. Ikke omvendt. 
Vi har klaret krisen godt. Når vi kan det. Så kan vi også sætte os for, at tech-giganter og sociale medier skal være godt for både mennesker og samfund. 
For er der noget, vi har lært af pandemien. Så er det netop, at vores handlinger hver især – og sammen – har betydning. 
At vi selv bestemmer. Ikke bare i det små. Men også stillet overfor udviklinger, der synes uoverkommelige. 
Det sidste halvandet år har vi været igennem den største krise siden anden verdenskrig. 
Og vi har klaret os godt. 
Takket være jeres alles store indsats. Den eminente omstillingsevne i alle dele af samfundet. 
Dansk økonomi er i dag et langt bedre sted, end nogen af os havde turde håbe på i de mørke uger i marts sidste år. 
Arbejdsløsheden falder. Forbruget stiger. Og eksporten vokser. Næste år forventer vi, at den økonomiske vækst kan blive den største i 15 år. 
Vi har et solidt udgangspunkt for at komme videre. 
Min tro på, hvad vi kan som samfund, er kun blevet større. 
Derfor er det også nu, vi skal kigge fremad. Hæve ambitionerne endnu en gang. 
Hvordan skaber vi de bedste rammer for, at flere danskere kommer i arbejde? 
At flere unge kommer i uddannelse. Tager en faglært uddannelse. Og at flere kvinder med anden etnisk baggrund bliver en del af arbejdsmarkedet. 
At danske virksomheder står endnu stærkere i den internationale konkurrence? Og at vi også i fremtiden har et velorganiseret arbejdsmarked? 
At den grønne vækst får de bedste betingelser? 
At det er demokratiet, der sætter rammerne for tech-giganterne. 
Vi glæder os til debatten. 
Rigtig godt Folkemøde! 







Tale






Deres Majestæt.
Deres Kongelige Højheder.
Folketingets formand.
Ærede medlemmer af Folketinget.
Alle jer, der ser med.
Jeg vil gerne fortælle en historie om tre mennesker.
Den ene. En pige. Der var så genert, at hun gemte sig for sine fætre og kusiner, når de var på besøg. Men som 12-årig skrev i sin dagbog, at nu ville hun ikke længere blive rød i hovedet, når fremmede talte til hende.
Den anden. En ung mand. Der mistede sine to første børn, kun syv uger og tre måneder gamle. Og på den mest barske måde erfarede, hvor uretfærdigt livet kan være. Men som holdt sammen med sin kone, fik en dejlig familie og som trods tragedien altid har evnet at være der for andre.
Den tredje. En dreng. Som stammede voldsomt, holdt sig for sig selv og blev drillet i skolen. Men som fik mere og mere selvtillid, da en pige i klassen tog ham i forsvar. Og som aldrig siden har været bange for at gå sine egne veje og mene noget andet end de fleste.
Tre historier. Om glæde og smerte. Sejre og nederlag. Håb og bekymringer.
Det kan være historier om hver enkelt af os. Og historier om en nation. Et folk.
Med viljestyrke. Og stolthed.
Om stærke fællesskaber.
Om de resultater, man kan nå. Hvis man arbejder for det. Er fælles om det.
Det dér særligt danske. Om ikke kun at klare sig på trods. Men nok så vigtigt: Om at klare sig i kraft af andre.
Hvis du tror, du er for lille til at gøre en forskel. Så prøv at sove med en myg.
Men faktisk. Så handler historierne om tre af jer, der sidder i salen her i dag.
Kære formand. Jeg vil gerne bede om din tilladelse til for en kort bemærkning at henvende mig direkte.
Kære Marianne.
Du har fortalt, at du var så genert som barn. At du ikke turde fortælle din klasse, at du havde fødselsdag. Du havde ellers to poser flødebolsjer med.
Men i stedet for at dele dem ud. Så ventede du til, du havde fri. Du gik ned ad gangen som den sidste i klassen. Fandt en åben dør ind til et tomt omklædningsrum.
Der satte du dig ind. Og spiste alle flødebolsjerne selv.
”Man former selv sin tilværelse,” har du sagt. Og du tilføjede noget meget vigtigt: ”For hvert skridt man tager, bliver det lidt bedre”.
Kære Henrik.
Du har sagt, at sorgen over tabet af dine to piger har formet dit liv. Din måde at tænke og tackle tilværelsen på.
Senere fik du Jannick og Christina. Som du med rette er umådeligt stolt af, og som du vil bære, hvorhen det skal være.
Os, der kender dig. Vi ved, at du elsker din kone, Bente.
Selvom det vist ikke er det letteste for dig at sige. Du har – med dine egne ord – et besværligt forhold til ordet kærlighed.
Jeg citerer:
”Jeg tror kun, du har hørt mig bruge ordet kærlighed, hvis jeg har været pisket til det. For jeg synes, det er noget opreklameret pjat”.
Sådan sagde du i en samtalebog om det at være blevet en moden mand.
En bog, der også handler om det erotiske. Hvor du er citeret for noget, der er meget sigende for din tilgang til politik:
Nemlig: ”Heller ikke hvad angår seksuallivet, gider jeg tage eventuelle sorger på forskud”.
Kære Bertel.
Kun fire år gammel blev du indlagt på hospitalet med en sprængt blindtarm. Du lå på en stue sammen med 20 andre børn.
Du græd utrøsteligt. En oversygeplejerske så på dig og sagde strengt, at ”hvis du ikke holder op med at græde nu, så får du aldrig din mor at se igen.”
Du holdt op med at græde. Men da du kom hjem, var du begyndt at stamme.
Det gjorde indimellem din far utålmodig.
Men din mor sagde til dig. At hvis du ikke kan sige det, så må du synge det.
Du syntes vist, at det var en tåbelig ide. Men siden har du nu alligevel beriget os andre. Både med dine sange. Og din tale.
Der er altid en vej. Man skal bare finde sin egen. Det gjorde du.
Du er ikke meget for gruppearbejde. Ifølge dig, så svarer det til at dele hinandens uvidenhed.
Nogle vil måske mene, at jeg har det på samme måde.
Men i dit selskab, Bertel. Der vil jeg nu også tro, at de færreste er mere vidende end dig.  
<chunk>I dag åbner vi et nyt folketingsår.
Det sidste i denne valgperiode.
Og det sidste for fru Marianne Jelved, hr. Henrik Dam Kristensen og hr. Bertel Haarder.
Jeres tre historier er en påmindelse om, at vores baggrund både kan støtte og spænde ben. At livet er en skrøbelig størrelse. Men at vi mennesker kan overkomme selv de vanskeligste situationer.
I har alle tre meddelt, at I ikke genopstiller ved et kommende valg.
Det samme har flere andre kolleger.
Hvorfor indleder jeg med jeres historier? I en tale, hvor jeg som statsminister skal redegøre for Rigets tilstand.  
I personificerer på mange måder historien om Danmark. Vores historie. Med jer, siger vi farvel til sammenlagt mere end 100 års folketingserfaring. Knap 45 års ministererfaring.
Ingen af jer tre har nogensinde pustet til polariseringens gløder. I har samarbejdet på kryds og tværs af partier og holdninger. Indgået tusindvis af kompromisser.  
I har pligtopfyldende passet jeres arbejde. Og passet på Danmark. Tak for det.
At vi skal passe på Danmark.
Det understreger begivenhederne i sidste uge desværre kun alt for godt.
Lige uden for Bornholm og Christiansø. Lige uden for dansk farvand.
Blev tre gasledninger sprængt i stykker.
Naturgas-udslippet er så stort, at det svarer til en tredjedel af Danmarks samlede CO2-udledninger på et år.
Det er myndighedernes klare vurdering, at det ikke var et uheld. Det var ikke tilfældigt. Det var en bevidst handling.
En uhørt gerning. Som vi ser på med den største alvor.
Efterforskningen er nu i gang. Beredskabet i energisektoren er hævet. Og sammen med vores partnere og allierede skærper vi opmærksomheden om kritisk infrastruktur.
Verden er blevet mere usikker.
Energikrise. Cyberangreb. Anslag mod kritisk infrastruktur. Vores forsyningssikkerhed er under pres. Og værst af alt: Krig i Europa.
Før det en pandemi.
Mon ikke de fleste af os i de forgangne år har haft en vis bekymring.
Hvordan ville det gå?
Hvad betyder noget for os, når det virkelig gælder?
Ved fælles kraft lykkedes det Danmark at tæmme pandemien. Vi er et af de lande, der klarede det bedst. Økonomisk. Menneskeligt.
Nok mistede vi fodfæste. Men vi fandt det igen.
For så blot at opdage, at det måske kun var for en stund.
Vi har været vant til fremgang.
Nu står vi over for modgang.
En ny alvor har indfundet sig.
Men også et nyt håb.
En vilje.
Og en fornyet bevidsthed om, at vi sammen kan klare selv de største – og de sværeste – prøvelser.
<chunk>Den insisteren på. At vi ikke lader fanden tage den sidste. At vi ikke giver op. Men at vi altid tager fremtiden i vores egne hænder.
Den får vi brug for nu.
Priserne stiger. Regningerne på gas og el eksploderer.
Vi skruer ned for varmen. Tjekker el-appen og vasker, når strømmen er billigst. Vi sparer, hvor vi kan.
For nogen kan det lade sig gøre. Selvom det er svært.
For andre kan det ikke. Medmindre samfundet hjælper til.
Og det gør vi!
Så sent som i sidste uge vedtog vi en vinterpakke her i Folketinget. Elafgiften sænkes til et minimum. De stigende regninger kan indefryses og betales på et senere tidspunkt. Og børnefamilierne får en ekstra håndsrækning.
Tak til Venstre. SF. Radikale. Enhedslisten. Konservative. Danmarksdemokraterne. Alternativet. Og Moderaterne. Tak for at tage ansvar.
Sammen gør vi i Danmark, hvad vi kan, for at hjælpe danskerne mod de stigende priser. Ligesom vi hjalp hinanden, da pandemien ramte.
<chunk>Den 24. februar forandrede vores verden sig.
Rusland invaderede Ukraine og startede en brutal angrebskrig på europæisk jord.
Tusinder har mistet livet. Millioner er sendt på flugt.
De massegrave, vi troede, vi havde set for sidste gang i Europa, da Balkan stod i brand i 90’erne.
De åbnes med al deres gru igen.
Putins krig i Ukraine er grusom. Ufattelig. Og utilgivelig.
I ugerne og månederne efter krigens start genfandt Europa og den transatlantiske alliance vores fordums styrke.
I dag vil jeg vove den påstand. At vi er stærkere end nogensinde før.
Sverige og Finland har truffet en historisk beslutning om at blive medlem af NATO.
Herhjemme stemte 66,9 procent af danskerne ja til at afskaffe forsvarsforbeholdet.
Vi sendte et klart signal til vores allierede.
Og vi hjælper vedholdende Ukraine.
En krig i et europæisk land. Det betyder dyrere smør, når du handler ind. Så lille er verden nu.
Danmark kan ikke løse vores tids store udfordringer alene.
En dansk regering kan ikke sikre jeres sikkerhed uden vores medlemskab af NATO.
Vi kan ikke få styr på migration og klimaforandringer uden et meget tættere samarbejde med Afrika.
Og vi kan ikke sikre arbejdspladser og velstand uden vores medlemskab af EU.
Europa skal stå stærkere i egen ret.
Da pandemien ramte, kunne vi ikke skaffe livsnødvendige hjælpemidler. Nu mangler vi mikrochips til computere. Og ganske meget andet til vores egen produktion.
Har vi europæere i for mange år tænkt, handlet og opført os for naivt?
Det må vi nok alle erkende.
Vi skal ikke skære ned på militærbudgetterne, når andre opruster.
Vi skal ikke sælge kritisk infrastruktur til højestbydende.
Vi skal til gengæld spille en langt mere offensiv rolle internationalt. Ellers er der andre, der gør det.
Statsstøtteregler skal ses kritisk efter.
Det samme skal reguleringen af energimarkedet.
Derfor har regeringen i EU arbejdet for, at vi kan inddrage den ekstraordinære profit, som selskaber og mellemhandlere tjener på grund af krigen.
De penge, det måtte indbringe i Danmark. Dem vil regeringen krone for krone føre tilbage til forbrugerne.
I det hele taget skal Europa gentænke globaliseringen. Så den kommer flere mennesker, vores suverænitet og ikke mindst klimaet til gavn.
”Der truer os i tiden en ond, usynlig magt”.
Sådan skrev den danske forfatter Ole Wivel til indvielsen af Båring Højskole, der blev skabt i atombombens skygge efter 2. verdenskrig.
Sangen skulle både se den truende virkelighed i øjnene. Og vise en vej frem.
Desværre er den blevet aktuel igen.
Ruslands oprustning. Trusler om atomkrig. Hadsk tale. Ulovlige såkaldte ’folkeafstemninger’ i ukrainske regioner.
Det varsler en svær tid. 
Men vi bøjer os ikke.
Det er den viljefasthed, der kendetegner Danmarks internationale engagement.
Fra vores soldaters tilstedeværelse på NATO’s østlige flanke. Til verdens brændpunkter.
Fra vores kandidatur til FN’s sikkerhedsråd. Til det grønne, strategiske partnerskab med Indien.
Vi forhandler med USA om en bilateral forsvarsaftale.
Vi ser på, om Esbjerg Havn skal udbygges, så allieredes skibe kan lægge til.
Vi kæmper for menneskerettigheder. For retten til fri abort for kvinder. Og imod klimaforandringer.
Danmarks navn er stærkt globalt.
Jonas Vingegaard gjorde en hel nation stolt, da han vandt Tour de France. Måske endnu mere, da han ventede på sin konkurrent efter et styrt på en af de sidste nedkørsler.
Man kan regne med os.
Med danske virksomheder. Der kan levere svar på stort set alle de spørgsmål, verden i de her år rejser.
Vi er en samvittighedsfuld samarbejdspartner for verdens fattigste lande.
En troværdig partner for vores allierede. I Europa og over Atlanten.
Og i samarbejdet med Grønland og Færøerne.
Danmark er en tidligere kolonimagt. Og vi har påført ikke mindst Grønland nogle dybe sår, som vi danskere har haft svært ved at blive konfronteret med.
Men fortiden forsvinder ikke. Vi bliver nødt til at forholde os til det hele. Både det gode og det dårlige.
I dag har Færøerne, Grønland og Danmark et stadigt mere ligeværdigt samarbejde. Med respekt de tre lande imellem.
Regeringerne mødes løbende og mere struktureret. Også for at drøfte udenrigs-, sikkerheds- og forsvarspolitik.
Det har styrket rigsfællesskabets muligheder for at navigere i en ny virkelighed. Hvor de geopolitiske udfordringer er lige uden for vores vindue.
Og hvor ingen er til salg!
<chunk>I mere end tre år har jeg været Danmarks statsminister.
I dette lille land, der dog er så vidt om jorden.
Og i en helt anden valgperiode, end nogen kunne have forudset.
Først en pandemi. Så krig i Europa. Nu en energikrise. Og sorte skyer over økonomien.
Om lidt vil de politiske forskelle for alvor blive tegnet op.
Vi har forskellige svar på de spørgsmål, vores tid stiller os. Men de bedste svar. Dem finder man i et bredt samarbejde.
Og uanset hvilken regering der har den fantastiske ære, det er – for en tid – at udstikke kursen for Danmark.
Uanset hvilken regering der efter et valg får ansvaret.
Så venter der kun svære beslutninger.
Jeg vil i det følgende fremhæve fire områder, som et nyt Folketing og en ny regering sammen skal finde svar på.
For det første: Hvordan får vi Danmark – og hver enkelt familie – igennem det økonomiske stormvejr, der venter os?
For det andet: Hvordan sikrer vi, at der også i fremtiden er et stærkt velfærdssamfund med tid til omsorg?
For det tredje: Hvordan tager vi de næste, store skridt i kampen mod klimaforandringerne?
Og for det fjerde: Hvordan sikrer vi danskernes tryghed og frihed til at kunne leve lige præcis det liv, man ønsker sig?
Der findes ingen lette svar på nogen af de spørgsmål.
Men hvis vi gør, som generationer før os har gjort. Tænker os om. Holder fast i vores værdier. Lytter til hinanden.
Har hele landet med. De små bysamfund. De stolte provinsbyer. Landdistrikterne. Hovedstaden og de store byer.
Vi har langt om længe vendt tidligere tiders centralisering. Nu flytter vi uddannelser ud i landet. Har oprettet nærpolitistationer.
Hvis vi ser helheden. Har modet til at tage ansvar. Til at samarbejde.
Så finder vi balancerne.                 
<chunk>Lad mig starte der. Ved balancen i den økonomiske politik.
Danmark er et af de lande i Europa. Der har den sundeste økonomi. Overskud på de offentlige finanser. En god konkurrenceevne. Høj eksport. Lav arbejdsløshed.
Dét, vi kan være mest stolte af.
Det er, at flere mænd og kvinder i år går på arbejde end nogensinde før i vores lands historie.
Desværre sætter også inflationen rekord.
Jer, der i forvejen har mindst. I mærker det mest.
Og prisstigningerne er nu så voldsomme.
At selv en familie, hvor både far og mor er i arbejde, må spare ferier eller børnenes fritidsinteresser væk – og samtidig tære på opsparingen for at betale regningerne.
De beslutninger, som centralbanker og regeringer tager i den kommende tid. Og udviklingen i krigen. Det afgør, om inflationen bider sig fast.
Her er vi på vej ind i en svær balancegang.
I lang tid har økonomien haft fart på. Flere er kommet i arbejde. 
Hvis ikke vi tager noget tempo ud. Strammer op og holder igen. Så er der en stor risiko for, at vi forlænger krisen.
Men omvendt. Bremser vi for hårdt op. Ja, så skal regningen betales af helt almindelige mennesker.
Arbejdsløsheden vil blive unødvendigt høj. Og vi risikerer selv at starte en recession.
Det må ikke ske.
Vi skal have hånden på rattet. Og et skarpt blik for, at vi får alle med. For ja: Der er brug for mere hjælp.
Også denne krise skal vi håndtere solidarisk.
Kan vi holde fast i en høj beskæftigelse. Så har vi gode forudsætninger for at klare os igennem det stormvejr, verden er på vej ind i.
Men vi kommer hverken gennem inflationen nu. Eller de mere langsigtede udfordringer for dansk økonomi. Hvis ikke vi bliver ved med at prioritere og reformere alle dele af samfundet.
”Danmark kan mere” er regeringens reformprogram. Vi har foreløbig fremlagt tre større udspil, der tilsammen vil øge den strukturelle beskæftigelse med 18.000 personer.
Og vi har allerede styrket BNP med 17½ milliard.
Den reformkurs vil vi fortsætte.
Derfor skal det også kunne betale sig at arbejde.
Men hårdt arbejde. Det betaler sig altid.
Og er der noget, vi får brug for nu. Fra hver og en i Danmark. Så er det hårdt arbejde.
<chunk>Den tilfredsstillelse, der ligger i netop det.
At yde en indsats. Gøre sig umage.
Den findes hver eneste dag i vores samfund.
Sygeplejersken, der tager imod en ældre mand, som klager over rygsmerter. Men som med sin viden og kompetencer gennemskuer, at han måske har en blodprop i hjertet, og får sendt ham hurtigt i behandling.
Tillidsrepræsentanten, der har hjulpet en kollega, som har det svært.
Maskinarbejderen, der har programmeret noget ud over det sædvanlige og ser, hvad der kommer ud af det.
Folkeskolelæren, der har tid til at tage godt imod alle elever, inden undervisningen starter.
Dén glæde. Dén stolthed.
Har vi været gode nok til at anerkende den som samfund?
Det synes jeg ikke.
Færre unge søger ind på velfærdsuddannelserne og de faglærte uddannelser.
Det er blevet sværere at fastholde dygtige medarbejdere særligt i sundhedsvæsenet og i ældreplejen.
Og alt for ofte, når en stilling slås op. Er det ikke muligt at ansætte en ny kollega.
Det betyder ventelister. Operationer, der udskydes. Alt for mange mennesker, der må vente på deres behandling.
Eller ældre, som føler sig utrygge, når de er indlagt på en medicinsk afdeling. Hvor personalet har så travlt, at der er for lidt tid til omsorg.
Manglen på medarbejdere. Det gælder både i det private og det offentlige.
Men hvor vi umiddelbart kan gøre noget for erhvervslivet. Lempe reglerne for udenlandsk arbejdskraft. Se på skatter og afgifter. Gennemføre reformer, der øger beskæftigelsen.
Alt det. Det både kan – og skal – vi. 
Sagen er bare mere kompliceret, når det handler om vores velfærdssamfund. Her findes ikke én løsning. Og der findes slet ikke en nem løsning.
Tillad mig at være lidt direkte. Det fremtidige regnestykke går ikke op. Store årgange går på pension. Der er færre og færre i den erhvervsdygtige alder.
Og konsekvensen, hvis ikke vi gør noget. Det bliver, at velfærdssamfundet smuldrer for øjnene på os.
Dem, der har råd, vil gå andre steder hen.
Dem, der ikke har, vil mangle hjælp.
Men når du efter mange år på arbejdsmarkedet en dag bliver en gammel mand eller kone. Så skal der dæleme være tid til omsorg.
Du skal have lov til at spise en god karbonade, der både smager og dufter.
Og dig, der har et barn med et synligt eller usynligt handicap. Jer, der er i berøring med psykiatrien.
I skal ikke opleve, at systemet er imod dig og din familie. I skal have hjælp. Og jeres børn skal have gode muligheder. Ligesom andre børn har det.
Når for mange børn og unge ikke trives. Så må vi ikke gøre det til et individuelt problem. Det er en opgave, vi må tage på os som samfund.
De udfordringer velfærdssamfundet står over for.
De kan umuligt løses med enkle politiske svar.
Økonomien skal selvfølgelig være i orden. Men flere penge løser det ikke i sig selv. Store besparelser gør slet ikke.
Svarene skal også findes i mindre styring, mindre bureaukrati og en erkendelse af, at løn og arbejdsvilkår spiller en rolle.
Vi skal også reformere uddannelserne.
Mange herinde har gået på universitet. Dengang, hvor det kun var cirka hver tiende i en ungdomsårgang, der gjorde netop det.
I dag ventes det at gælde hver fjerde. Generation for generation er vi som samfund blevet dygtigere og dygtigere. Og det er ubetinget en succes.
Men universiteterne er stadig designet til en tid, hvor det primære formål var at forske eller specialisere sig.
Er det helt urimeligt at stille spørgsmål ved, om alle i dag behøver at bruge fem år på universitet?
Hvis vi til gengæld kan give de unge flere timer. Mere vejledning. Mere kvalitet. Og bedre muligheder for at dygtiggøre sig senere i livet.
Og i øvrigt investere i alle de andre uddannelser, vi også har brug for. Det gælder særligt velfærds- og erhvervsuddannelserne.
For om vi kan lide det eller ej. Så har signalet fra skolen og samfundet været, at nogle uddannelser er finere end andre. Det betaler vi en pris for nu.
Det er vores ansvar at ændre det.
Som politiker. Så kommer jeg aldrig til at foreslå, at vi her i salen skal til at lovgive om, hvad forskellige faggrupper skal have i løn.
Det er kun arbejdsmarkedets parter, der kan forhandle det.
Men vi kan omvendt ikke ignorere, at løn og arbejdsvilkår har en betydning.
Derfor vil regeringen tage initiativ til forhandlinger om en helhedsplan for velfærdssamfundet.
Den skal række 15 år ud i fremtiden. Lægge sporene for fælles reformambitioner, der styrker dansk økonomi strukturelt. Så vi bliver rigere.
Helhedsplanen skal indeholde uddannelsesreformer. Økonomi. Løn- og arbejdsvilkår. Et tættere samarbejde mellem offentlige og private aktører. Mere frihed til både medarbejderne og lederne. Og vigtigst. Mere frihed til borgerne.
<chunk>Når det handler om klimaet. Vores miljø.
Så er vi ikke bange for at gå forrest.
Og hvor det dog klæder os!
Danmark er vitterligt en grøn supermagt i dag.
I store dele af Jylland produceres vindmøller. På Als er det termostater. I Bjerringbro energieffektive pumper. I Kalundborg enzymer til biobrændsel. Og i Skive vil landbrugsaffald blive til flybrændstof.
I en verden, der føles mere mørk og dyster.
Hvor temperaturerne stadig stiger for meget og for hurtigt. Og ødelægger vores jordklode.
Så er Danmark med til at tænde håb.
Vi har samlet vores nabolande. Først om det mål, at Nordsøen skal være Europas ene grønne kraftværk.
Dernæst om det mål, at Østersøen skal være det andet.
I fremtiden leverer vi ikke kun grøn strøm til hele Danmark. Vi leverer grøn strøm til halvdelen af Europa.
Det kan vi godt tillade os at være stolte af.
Det bør give os mod på endnu mere.
Vi er lige nu et foregangsland, fordi vi udvikler og finder nye løsninger. Det er vi ikke, hvis vi bare stopper op og lukker ned.
I det her Folketing er der i gennemsnit indgået en grøn aftale næsten hver anden uge i de sidste tre år.
Vi har blandt andet aftalt en højere og mere ensartet CO2-afgift i industrien. Så de virksomheder, der udleder mest, også betaler for det.
Vi er nået tre fjerdedele af vejen mod at reducere Danmarks drivhusgasudledninger med 70 procent i 2030.
Hvem havde egentlig forestillet sig det, da vi for kun to år siden vedtog klimaloven?
Nu skal vi helt i mål.
Og vi skal blive meget bedre til at beskytte vores natur og miljø. Vores skove med de brede bøge. Løvet, der står så grønt.
’Jeg ved en lærkerede’, synger vi for vores børn.
Og nok er lærken stadig almindelig i Danmark. Men den barske sandhed er, at Danmarks bestand af lærker er halveret.
Sommerfuglen er et andet eksempel på en art, der er blevet væsentligt færre af.
Vores plante- og dyreliv forsvinder bogstavelig talt for øjnene og næsen af os.
Hvis vi ikke gør noget. Så bliver det kun i sangene, at vores børnebørn hører om lærker, viber, engdrag og moser.
Det var A. P. Møller, der sagde, at ”den, der har evnen, har pligten”.
Vi ved, vi har evnen.
En evne, der gror med de krav, vi stiller.
Vi har også pligten.
Men det kræver, at vi fortsætter den nuværende kurs.
Vi skal beskytte det danske guld: Vores rene drikkevand.
Indføre en CO2-afgift i landbruget.
Skabe en helt grøn indenrigsluftfart.
Og producere meget mere vedvarende energi.
For klimaets skyld. For at gøre os fri af Putin. Og for at få priserne ned.
<chunk>Økonomi. Velfærd. Klima.
Det sidste emne, jeg vil berøre, er trygheden.
Friheden til at kunne leve det liv, man selv ønsker.
Mange. Langt de fleste. Føler sig trygge i deres hverdag. Udsættes ikke for kriminalitet. Mulighederne ligger åbne.
Men for andre er det anderledes.
Man undgår mørke stisystemer. Lader være at tage S-toget hjem en sen aften.
Går uden om store grupper, der er højtråbende og virker fjendtlige.
At man på den måde tager sine forholdsregler. Det hører ikke hjemme i et frit land som Danmark.
Det er urimeligt. Det er forkert.
Desværre er det ikke uden grund, at en del føler sig utrygge.
Umotiverede overfald. Meningsløs vold.
Og alt det, der måske ikke er decideret kriminelt. Men som er åbenlyst truende og chikanerende.
Dårlig opdragelse. Dårlig opførsel.
Det har vi i alt for lang tid stiltiende accepteret.
Hvem tør egentlig sige fra over for hverdagschikane og kriminalitet?
Det ansvar må vi ikke overlade til den enkelte.
Det ansvar skal vi tage på os som fællesskab.
Og det hænger desværre sammen med en fejlslagen udlændingepolitik.
Jeg siger desværre, fordi ingen flygter for sjov. Danmark har givet husly og tryghed til mange, der bidrager positivt.
Men der er også kommet nogen hertil. Som ikke deler vores værdier. Som er ligeglade med det samfund, de i øvrigt ikke synes, de er en del af. Selvom de har fået alle muligheder for det.
Meget er vi i gang med at rette op på. Parallelsamfund brydes ned. Kriminelle udlændinge smides ud.  
Vigtigst er det, at der er styr på tilstrømningen. Det skal der være. Det kræver, at vi tør gå nye veje og flytte asylbehandlingen uden for Europa.
Herhjemme er der noget, vi kan forebygge. Men ikke alt.
Dem, der ikke respekterer vores spilleregler. De skal mødes med meget mere konsekvens.
Det er kun lidt over en uge siden, at jeg var med til statsborgerskabsdagen, hvor vi kunne byde nye danskere velkomne i vores samfund.
Det er blevet svært at opnå dansk statsborgerskab. Det skal det også være.
Dem, der bliver det, har gjort sig umage.
Stoltheden lyste ud af deres øjne.
De vil Danmark!
Som de mange andre med udenlandsk baggrund, der er kommet hertil, som er født her, som taler sproget, som uddanner sig, som er i arbejde, og som deler vores værdier. Som synger med på nationalsangen og nu bærer vores land i deres hjerte.
Og som i øvrigt heller ikke vil finde sig i, at vi lader hånt om problemerne. Og lader de få ødelægge det for de mange.
Der findes social kontrol.
Piger, der er født og opvokset i Danmark, skal dække sig til. Må ikke selv bestemme, hvem de vil giftes med. Må ikke opleve ungdommens forelskelse på grund af et håbløst forældet syn på familie og ære.
Knap halvdelen af de kvinder, der bor på et krisecenter i Danmark. De har minoritetsbaggrund.  
I Iran brænder kvinder deres hijab. Viser håret. Og mødes med vold og magt. Flere torturerede og døde.
Mens vi herhjemme meget nødigt vil forholde os til, om det virkelig er små pigers eget valg at gå med tørklæde.
Jeg er med på, at diskussionerne er svære. Fyldt med nuancer og dilemmaer.
Men de er vigtige. De forsvinder ikke.
Som samfund træffer vi ikke kun et valg, når vi gør noget. Vi træffer også et valg, når vi 
ikke
 gør noget. Og det valg er det værste, vi kan træffe.
Vi har brug for en egentlig strafreform. Så vi sikrer, at Folketinget kan føre den retspolitik, vi gerne vil.
Vi skal slå hårdere ned på den personfarlige kriminalitet, der er så ødelæggende for ofrene.
Skærpe straffene for bl.a. vold.
Og tage et opgør med den hverdagschikane, der nogle steder er ved at forandre Danmark.
Ingen skal være utryg i sit eget land.
<chunk>Vi står i en brydningstid. En verden i opbrud.
En tid, der er blevet mere usikker.
Sådan har det også været for generationer før os.
Til januar er det præcis 90 år siden, at datidens mest centrale politikere mødes i en lejlighed i Kanslergade i København.
Thorvald Stauning er statsminister. Det er hans lejlighed.
Der skal findes en løsning. Arbejdsløsheden og fattigdommen er enorm. Landmændene lider under dramatiske priser. Men de politiske uenigheder er store.
Selskabet er ved at bryde op. Man vil gå hver til sit.
Men ud på natten foreslår Stauning så, at man i det mindste kan tage en whisky og sige godnat på.
Selskabet bliver.
Og resten er historie.
Kanslergadeforliget blev indgået samme dag, som Hitler kom til magten i Tyskland.
Som Stauning sagde: ”Vi har ofret nogle principper, men reddet landet.”
I dag står Kanslergadeforliget som det mest ikoniske eksempel på det samarbejdende, danske folkestyre.
En tradition, som skiftende Folketing har holdt i hævd lige siden.
Folkepensionen.
Danmarks medlemskab af EU og NATO.
SU’en og den frie og lige adgang til uddannelse.
Det er alt sammen resultater. Skabt gennem uenighed og debat, hvor nogen har trukket i den ene retning og andre i den anden. For så til sidst at mødes om et kompromis.
Det er også lykkedes dette Folketing.
Måske husker I, at vi som noget af det første købte elefanten Ramboline. Og Rambolines ven, kamelen Ali.
Det viste sig efterfølgende, at Ramboline faktisk stak af fra sin indhegning i Knuthenborg Safaripark.
Men herinde holdt vi fast i samarbejdet. Og Ramboline kom heldigvis tilbage.
Tak til hr. Jakob Ellemann-Jensen, fru Pia Olsen Dyhr, hr. Søren Pape Poulsen og fru Sofie Carsten Nielsen for det nationale kompromis i foråret.
Og tak til alle jer andre.
Ni ud af ti politiske aftaler i denne valgperiode er indgået bredt hen over den politiske midte.
Det er en hård tid for vores land. For mange familier. Det er en hård tid for vores kontinent. Meget af det, vi har taget for givet, kan ikke længere tages for givet.
Men Danmark er et stærkt land. Og vores befolkning er virksom og solidarisk med hinanden.
Kriserne udfordrer os. Men Danmark kan ranke ryggen.
Mere stolthed.
Mere mod til at tage ansvar.
Lyder det højtravende?
Måske lidt.
Lad mig derfor igen vende mig mod Folketingets formand og hans samtaler om det at blive en moden mand.
Hvor hr. Henrik Dam Kristensen er citeret for at sige:
”Det filosofiske er meget hyggeligt, når man kommer til det fjerde glas rødvin ud på aftenen. Men i hverdagen handler livet helt basalt om, at tingene skal fungere.”
Tingene skal fungere. Og det gør de heldigvis.
Men Danmark kan mere.
Vi skal trygt gennem usikre tider.
Vi skal sammen gennem usikre tider.
Vi skal passe på fremtiden.
DANMARK LEVE.
Hurra! Hurra! Hurra!







Tale






Kære venner
Vi er hovedarkitekten bag det skandinaviske velfærdssamfund. Skulle vi starte forfra, ville vi opfinde det igen.
Vi vil kæmpe for det, når politiske modstandere forsøger at udfordre solidariteten og fællesskabet.
Men vi har ikke støbt vores samfund i beton. Og det er vores ansvar at gå forrest, når problemer skal tackles, og samfundet skal forandres.
Det er ikke godt nok, at der stadig er børn, der forlader skolen uden at kunne læse, skrive og regne. Det er ikke godt nok, når skiftende regeringer afsætter penge til fx ældreområdet – uden at pengene så rent faktisk også går til vore gamle. Det er ikke godt nok, at der fortsat er store sociale problemer.
For ved I hvad? Hvis du bliver syg, så skal du ikke bekymre dig for, om personalet på hospitalet har for travlt til at tage sig af dig. Hvis du skal på plejehjem, skal du ikke være bange for, om du får en værdig behandling.
Det skal vi gøre bedre.
Og her får vi brug for hjælp.
Fra pædagoger, skolelærere, sygeplejersker, politibetjente, SOSU-assistenter, socialrådgivere. Fra alle de offentligt ansatte.
Alle jer, der har det privilegium at kunne sætte et unikt præg på andre menneskers liv og skæbne. Være forskellen på en god eller dårlig dag. Ja, være forskellen på et godt eller dårligt liv.
For nogle er det selvfølgelig bare et arbejde. Men jeg er overbevist om, at det for de fleste også er et kald. En vilje til at ville noget for andre mennesker. At bruge sin faglighed til at gøre en forskel.
Jeg er bange for, om vi er ved at ødelægge arbejdsglæden hos nogle offentligt ansatte. Vilkårene er blevet sværere. Der er sparet meget. Omstruktureret igen og igen.
Men noget er galt. Det er som om, at pengene forsvinder i for meget papirarbejde. Sygefraværet er for højt.
Det er uholdbart. Måske har vi brug for en lille revolution i den måde, vi ser på den offentlige sektor.
Den er ikke en økonomisk byrde. Det er ikke noget, der per definition kan drives bedre og mere effektivt af private. Den offentlige sektor i Danmark er vores hjertensbarn. Det er den, som har været med til at skabe forudsætninger for et af verdens mest frie og lige lande. Og tak for det!
Vi har brug for en ny og samlet drøm om, hvordan vores velfærdssamfund skal se ud. En reform af den offentlige sektor.
Hvor vi sætter fokus på kvalitet. Hvor vi begynder at måle på resultater i stedet for midler og processer.
Hvor vi område for område sætter gang i afbureaukratisering.
Den rigtige styring for vores offentlige sektor er ikke længere New Public Management.
Vi skal skabe rum for både faglighed og ledelse. Vi politikere bliver simpelthen nødt til at blande os mindre. Både på Christiansborg. Og ude i den enkelte kommune og region. Vi skal have en ”fingrene-væk”-reform.
Jeg vil gerne i dag have jeres opbakning til, at Socialdemokratiet sætter sig i spidsen for én stor velfærdsreform, der starter og slutter med respekt. 
For det enkelte menneske. For den enkelte medarbejder. For vores fællesskab.
Vi har fire mål.
For det første skal flere opgaver løses tættere på borgerne. I de senere år er stort set alt blevet centraliseret. Mange steder giver det mening. Kræftbehandlingen skal selvfølgelig være højt specialiseret. Det siger sig selv. Men meget andet kan løses lokalt. Her kan digitaliseringen føre os nye veje.
Jeg har det sådan, at hvis offentlige medarbejdere i fremtiden kan løse en opgave både klogere og billigere, skal vi så ikke lade dem beholde en del af gevinsten i den enkelte børnehave eller på den enkelte skole? Det mener jeg.
Og lad os for det andet indgå en velfærdskontrakt. Hvor offentligt ansatte forpligter sig til at gøre deres ypperste. Hver dag. Og hvor vi til gengæld forpligter os på at droppe den kontrol, der alligevel ikke skal bruges til noget. Mere frihed til faglighed. 
Vi politikere skal holde os til de overordnede retningslinjer. Der er brug for stabile rammer med holdbare og flerårige budgetter.
For når børnehaven eller plejehjemmet fremover får et flerårigt budget med en klar beskrivelse af opgaver og ikke hele tiden skal bruge tid på papirarbejde, så bliver der rum for at skabe flere resultater.
Kan private bidrage, så fint – men kun dér, hvor det giver mening og altid på en måde, hvor naturlige offentlige monopoler forbliver offentlige.
For det tredje kræver det først og sidst, at vi sætter fokus på ledelse. God ledelse – det er det vigtigste for fremtidens velfærdssamfund, og for at det bliver mere end en politisk drøm. Ledelse og mål er kommet for at blive. Vi har en ambition om at ville noget. Og vi skal vide, hvornår vi lykkes, og hvornår vi skal gøre noget anderledes.
Men det skal ske uden den form for styring, vi kender i dag. Der er brug for mere direkte ledelse i hverdagens arbejde.
Og endelig, for det fjerde: Mere forebyggelse. Mindre behandling. Vi bruger alt for mange penge og alt for meget tid på at slukke brande – når skaderne ér sket. Og det er jo en postgang for sent. Vi skal – skridt for skridt – flytte ressourcer til den tidlige indsats og til forebyggelse.
Vi ved det jo godt. Hvis børn får lov til at vokse op i familier med store sociale problemer – uden at vi hjælper dem – så bliver regningen bare større. Det er det, vi skal have lavet om på.
Jeg ved godt, at beslutningstagere før mig har sagt noget af det samme. Det viser noget om, hvor svært det er. Og hvor rigtigt det er.
For bliver det let det her? Nej. Men vi kan godt. Ikke det hele på én gang. Og vi vil begå fejl undervejs. Der vil komme nye krav om kontrol og regulering. Men lad os prøve at stå imod det.
Målet er klart. Det er præmissen også.
Vi har ikke en offentlig sektor for bare at have en offentlig sektor. Flere opgaver skal løses uden en masse nye penge. Det er mennesket før systemet. Aldrig det modsatte.
Indsatsen skal kunne sammenlignes på tværs af kommuner og regioner. De mindre dygtige skal død og pine lære af dem, der når de bedste resultater. Forventningerne er mange. Kravene til den enkelte medarbejder vil ikke blive mindre.
Det her bliver ikke en reform, vi kan lave kun på Christiansborg. Det skal ske i et samarbejde med alle de danskere, der har forventninger til vores velfærdssamfund. I et tæt samarbejde med de medarbejdere, der har fingeren på pulsen. Med de virksomheder, der nyder godt af en veludviklet offentlig sektor. Og i et samarbejde med beslutningstagere i kommuner og regioner.
Vores mål er klart. Flere opgaver skal løses tættere på borgerne. Vi skal indgå en velfærdskontrakt med vores offentligt ansatte. Vi skal insistere på et stærkere fokus på ledelse. Og vi skal satse mere på forebyggelse.
Det her er en kerneopgave for en kommende S-ledet regering.
Det kræver, at vi på Christiansborg træffer de rigtige beslutninger her i efteråret.
Når vi bliver spurgt, hvad visionen er for de næste ti år, svarer vi: Styrk velfærden. Flere arbejdspladser. Invester i mennesker.
Når det liberale Danmark bliver spurgt, siger de: Svaret er topskattelettelser! Topskattelettelser! Hvad var spørgsmålet?
Venstre siger at vi kun har råd til fremtiden, hvis dem, der tjener mest, får skattelettelser – og hvis dem, der har de hårdeste job, arbejder mere. 
Det er en falsk brændende platform. Måske er der i virkeligheden mere tale om en varm ministertaburet.
Og hvad værre er. Det er ikke retfærdigt. Lad mig give et eksempel.
En mand på 43 år. Han har ingen uddannelse. Men han har været mange år på arbejdsmarkedet. Spøger man Danmarks Statistik, vil han få ni år som pensionist. En mand på samme alder – bare med en lang videregående uddannelse. Han får 15 år. Så stor er uretfærdigheden stadig i vores samfund.
Den forskel i tid er forskellen på at være med til barnebarnets første skridt og stolt være med til første skoledag. Og for mange er det også forskellen på at vågne op om morgenen og række ud efter glasset med kodimagnyler – eller at vågne op til en dag med et fuldt og energisk program.
Den ulighed, der findes i vores samfund, bliver kun større, når vi bliver ældre. Den skal vi ikke forstørre. Den skal vi bekæmpe.
Og jeg tillader mig at sige det rent ud: Det er en hån, når regeringens ”løsning” for de mennesker er en seniorfleksordning, der gavner 100 mennesker. Det er en hån.
Venstre vil have alle til at arbejde mere. Ikke fordi alle kan. Men for at kunne give topskattelettelser. 
Det er en forkert vej at gå. Det er ikke løsningen på Danmarks udfordringer.
Og udfordringer er der. Når vi ser lidt ud i fremtiden, er det ikke svært at se, at befolkningen ændrer sig. Vi bliver flere ældre. Det er jo skønt. Men færre unge. Flere sygdomme kan vi heldigvis kurere, men udgifterne stiger samtidig. Det skal vi løse. Og det kan vi.
Men lad mig gøre det meget klart. Vi kommer ikke til at love guld og grønne skove. 
Til gengæld gør vi noget andet. Vi holder fast i vores samfundsmodel.
Vi stoler på Danmark.
Og fordi vi ikke vil give store skattelettelser, så har vi råd til velfærd. Vi har råd til at skabe flere arbejdspladser. Vi har råd til, at flere kan efteruddanne og opkvalificere sig. Det er vores plan. Det er vores løfte.
Socialdemokratiet har igennem historien vist, at vi er i stand til at regere og træffe beslutninger. Også dem, der ikke er nemme. De beslutninger, der ikke høster stort bifald. Vi gør det, når det er det rigtige at gøre. Vi har udvidet arbejdsudbuddet. Og vi har altid sikret sammenhæng mellem indtægter og udgifter.
Økonomisk ansvarlighed og sociale fremskridt har altid gået hånd i hånd for os. 
Det vil det også gøre i fremtiden.
Fundamentet for vores velfærdssamfund er arbejdspladser. Private arbejdspladser. Vores velstand bygger på et driftigt erhvervsliv og på flittige og dygtige medarbejdere.
I en hård global konkurrence betyder rammevilkår meget. Derfor skal vi altid have et vågent øje for, at vi ikke sætter danske virksomheder markant dårligere end dem, de konkurrerer imod uden for landets grænser.
Fortællingen om Danmark er fortællingen om et lille land, som turde tro på, at vi var i stand til at skabe noget unikt. Have modet til at gå forrest. Tag bare den grønne omstilling.
Danmark er gået fra en økonomi baseret på kul, olie og gas. Til et samfund, der i højere grad baserer sig på sol, vind og vand. Visionen er lige så smuk, som den har været udskældt.
Mange har i løbet af årene forsøgt at bremse eller helt standse den. Vi har holdt fast. Resultaterne taler for sig selv. Vedvarende energi fylder mere og mere i vores elforsyning. Om få år mere end 80 procent.
Og når resten af verden nu har brug for nye energiløsninger, ser de naturligt mod Danmark.
At Danmark har en førerposition på den grønne omstilling er ikke noget, der er sket af sig selv. Den er resultatet af et godt erhvervsliv og fremsynede energiselskaber. Kombineret med politisk mod har det været en succesfuld opskrift.
Nu har vi en regering, der er ved at sætte den grønne omstilling over styr. De vil droppe de kystnære møller. Ikke fordi det er for dyrt. Men fordi regeringen synes, de er grimme.
Det gavner ikke danske virksomheder. Det gavner ikke miljø og klima. Og det gavner ikke landdistrikterne.
Vi skal i stedet holde fast i vores ambitioner.
Særligt fordi, kravene ikke bliver mindre i fremtiden.
Tallene bag mig viser tydeligt vores udfordring. Vi kommer til at mangle 70.000 mennesker med faglærte kompetencer. Og tilsvarende 70.000, der ikke har papir på deres færdigheder.
Vi skal have viljen til at uddanne vores egne unge og dem, der ikke fik muligheden dengang. Svaret kan ikke være, at vi importerer en masse arbejdskraft udefra. Alt for længe har vi accepteret en globalisering, der er mere til fordel for nogle end andre. Det skal være slut. 
Vores opgave er at give alle i vores samfund den uddannelse, de kompetencer og den viden, der skal til, for at de kan klare sig på arbejdsmarkedet, forsørge sig selv – vinde i globaliseringens hårde konkurrence. Det er vores løfte!
Vi har brug for bedre muligheder for uddannelse til ledige. Økonomi må ikke være en barriere. Derfor har vi foreslået, at ledige kan tage relevant uddannelse med 110 procent dagpenge. Det er en rigtig vej at gå.
Egentlig handler det grundlæggende om tryghed.
Hvor det i gamle dage var trygt at kunne blive på den samme virksomhed hele arbejdslivet, er det i dag ikke nok. Nej, i dag handler tryghed om at kunne skifte. Om at vide sig sikker, hvis virksomheden flytter ud.
Det er vores ambitiøse vision for fremtidens Danmark.
Kære venner.
Politik handler om mange ting. Om indhold og substans. Om værdier og ledelse. Om troværdighed og tillid.
Lad os være ærlige. Som parti har vi tabt noget tillid igennem de seneste mange år. 
Især fra dem, der har mest at miste, i den tid vi lever i.
Jeg møder mange mennesker, der er meget utrygge ved fremtiden. Mennesker, som oplever en benhård konkurrence på arbejdsmarkedet.
Jeg forstår godt, at de er utrygge. For de har ret: Der er nogen, der taber på globaliseringen. Uligheden er steget. Der er danske lønmodtagere, der mister deres arbejde, når virksomhederne flytter ud.
Den fri bevægelighed af arbejdskraft presser ikke ret mange i toppen af vores arbejdsmarked. Men jeg kan love jer for, at de kan mærke det andre steder. På motorvejen, i byggeriet og i restaurationsbranchen.
Når mennesker er utrygge, er det vores opgave at skabe tryghed. 
Ikke ved at vende ryggen til verden. Hverken i retorik eller handling. 
Socialdemokratiet vil aldrig bilde nogen ind, at der findes lette og enkle løsninger. 
Men hvor løsningerne er komplicerede, er vores budskab enkelt: Det handler først og sidst om ærlighed. Vi vil ikke påstå, at tiden kan skrues tilbage. At udviklingen kan stoppes. For det ønsker vi heller ikke. Vi tror på fremtiden. Og vi tror på en udvikling, hvor alle er med – og hvor ingen sættes af.
Når dele af arbejdsmarkedet presses af ny teknologi, så vil vi sikre, at danske lønmodtagere kan mestre den nyeste teknik.
Vi kan ikke stå af globaliseringen. Den er grundlæggende en fordel for Danmark, danske virksomheder og danske lønmodtagere. Men vi skal da ikke acceptere, at fri bevægelighed bliver det samme som social dumping.
Vi har aldrig skabt fremskridt ved at se os tilbage. Der er kun en vej. Og det er fremad.
Men vi vil insistere på, at alle kommer med, hver gang vi tager et nyt skridt ind i fremtiden.
Alle!
Som vi har gjort det før. Så stopper vi op. Vi kigger os over skulderen. Vi sikrer os, at alle er med.
Det er vores løfte.
Danmark er en del af Europa. Vi tror på fælles løsninger. Vi ved, at vi kun er stærke, når vi arbejder sammen.
Det ændrer ikke på, at store dele af Europas befolkninger igennem den seneste tid har gjort deres holdning klar. Danskerne stemte nej. Hollænderne stemte nej. Og briterne stemte nej. Og så burde det jo være såre enkelt. EU-toget kan ikke bare køre videre.
Jeg sagde i december efter afstemningen om retsforbeholdet, at vi danskere ikke møder verden med mistro.
Og jeg tror lige så meget på det europæiske projekt, som jeg altid har gjort. Intet andet politisk samarbejde har igennem verdenshistorien gjort mere for at sikre fred. Og intet andet samarbejde end det europæiske har for alvor evnet at tackle grænseoverskridende problemer.
Vi har bare brug for at få mere sund fornuft ind i samarbejdet.
Vi skal fokusere samarbejdet dér, hvor det gør størst gavn. Vi skal sikre de ydre grænser. Sørge for en mere rimelig balance mellem det indre marked, den fri bevægelighed og lønmodtagernes rettigheder. Højne kravene til vores klima og miljø. Bekæmpe grænseoverskridende kriminalitet.
Og så er der en ting, jeg gerne vil bruge noget ekstra tid på. Skattesnyd. Svindel. Panamapapirer. Skattely. Konkurrence om lav skat. Det skal være slut.
Rigmænd har systematisk flyttet deres penge. Væk fra Danmark. Til skattely på den anden side af kloden.
Dem, der snyder, har ikke overholdt deres del af kontrakten. Det er vores fællesskab, der står på spil.
Grådighedens tid skal være slut. Vi skal bekæmpe skattely.
Vi skal stå sammen om at kunne finansiere vores velfærdssamfund. Det er rigtig godt med handel mellem landene, men uden velfærd duer det ikke.
For hvis vi kun har et ræs mod bunden, hvor de europæiske lande konkurrerer på at have de laveste skatter og afgifter, så får vi i længden ikke råd til vores velfærd. 
Jeg foreslår konkret, at de socialdemokratiske partier i Europa går sammen om en solidaritetspagt.
Jeg tror, at tiden er kommet til at sætte en bund under eksempelvis selskabsskatten. Så der også i fremtiden er råd til velfærd.
Alt det tror jeg vil give opbakning til det europæiske projekt. Det er nødvendigt. For en ting er klart: EU kan ikke bare fortsætte uden befolkningernes tillid. 
Og vi har brug for et stærkt forpligtende samarbejde i Europa.
Socialdemokratiet er lige nu danskernes foretrukne parti. Det er vi glade for. Det er vi stolte af.
Vi vil være et parti, der repræsenterer hele Danmark. Mange forskellige mennesker. Fra dem, hvor livet kører godt. Og hvor mulighederne er blevet flere. Til dem og til jer, hvor livet engang imellem spænder ben. Hvor i morgen føles usikker. 
Hvis ikke vi som parti evner at repræsentere os allesammen, så giver vi højrefløjen det privilegium. Nøjagtigt som vi ser det rundt om i både Europa og USA. Det må ikke ske. Til jer, hvis tillid vi har tabt. Vi håber på at vinde den tilbage. Vi ved, at vi skal gøre os fortjente til den. Og det vil vi kæmpe for.
Vi kæmper i det hele taget for et samfund med en stærk sammenhængskraft. Ellers kan humlebien ikke flyve.
Det kræver noget af os alle sammen. At vi bidrager. At vi tager ansvar. For os selv, for hinanden, for vores samfund, for vores demokrati, for verden omkring os. 
Vi er et lille land. Vi skal være til stede i verdens brændpunkter. Og det er vi. Vi skal hjælpe, når mennesker sendes på flugt. Det har vi altid gjort. Det gør vi i dag. Og det vil vi gøre i fremtiden.
Der, hvor vi kan hjælpe flest, og der, hvor vi kan hjælpe mest, er i nærområderne. Her skal vi gøre mere. Jeg kan godt være bekymret for, om verdens opmærksomhed forsvinder nu, fordi der ikke længere er flygtninge på vores motorveje. Det ville være et svigt af dimensioner. Det må ikke ske. 
Samtidig står vi med en stor opgave selv.
Mange nye danskere lever gode liv i Danmark. Fordi de kan, fordi de vil, og fordi vi som samfund har givet dem muligheden. Det skal vi blive ved med. Det kræver, at vi taler ordentligt til og om hinanden.
Samtidig er der også nogle, der ikke griber mulighederne. Som ikke har lært dansk, selvom de har boet her i mange år. Som etablerer sig i parallelsamfund. Alt for mange, der stadig ikke er i arbejde.
De integrationsproblemer, vi står med i dag, er skabt gennem flere årtier. Det er ikke nogen, vi løser med et fingerknips. Vi kan i stedet starte med at sikre, at problemerne ikke vokser sig endnu større.
Det er derfor, vi siger, at der er en grænse for, hvor mange nye udlændinge, vi som samfund kan tage imod. Jeg er glad for, at det er noget, vi bredt i Folketinget er enige om.
Betyder det, at Socialdemokratiet vil stramme bare for at stramme? Nej. Det betyder, at vi først som sidst vil værne om vores samfundsmodel og vores sammenhængskraft. Det kræver mange gange svære beslutninger. Og vanskelige dilemmaer. Den opgave løser vi. Det vil vi også gøre i fremtiden. 
Udlændingepolitik skal funderes hen over den politiske midte. Og den skal have opbakning i befolkningen.
For vi vil et samfund, der hænger sammen.
Alt for mange piger og kvinder med minoritetsbaggrund lever dårlige liv. Med social kontrol. Uden ligestilling. Andre udsættes for vold. Den danske frihed er ikke længere for os alle.
Derfor vil jeg gerne gøre det helt klart: Socialdemokratiet vil altid stå på jeres side. I opgøret med en patriarkalsk og undertrykkende kultur. I kampen for at få lov til at finde jeres egen vej i livet. Jeres frihedskamp er vores frihedskamp, og I må aldrig tvivle på vores solidaritet.
Kære venner. Hvis den populisme, der tit præger politik herhjemme og i udlandet, kunne omstættes til energi, ville vi være fri af fossile brændstoffer allerede næste år.
Der findes ikke lette løsninger. Så dem kommer vi ikke med. Men vores kompas. Det tror vi på.
Der er råd til at udvikle velfærden. Til vækst og til uddannelse. Og vi skal HELE tiden bekæmpe de uretfærdigheder, der stadig er i vores samfund; den psykisk sårbare, der ikke får rette behandling, dem, der er kommet i klemme i en af reformerne, de alt for mange hjemløse.
Den enlige mor, der risikerer at blive sat på gaden på grund af et uigennemtænkt og asocialt kontanthjælpsloft.
Vi kan ikke gøre det hele på én gang. Vi løser problemerne skridt for skridt. 
Er der ét parti i Folketinget, vi kan samarbejde med om alt det her? Om alt det, vi gerne vil? Nej. Til gengæld kan vi nå lidt ad vejen med de fleste.
Når det gælder ambitiøse mål for vores klima og miljø. Når det handler om at forbedre vilkårene for dem i vores samfund, der har mindst. Når det gælder om at satse på uddannelse og de kommende generationer. Børns rettigheder og kampen imod social dumping. Når det handler om at tro på, at i morgen kan blive bedre end i dag – ja, så har vi meget tilfælles med de partier, der ligesom os ønsker en anden retning for Danmark.
De Radikale. SF. Alternativet. Og Enhedslisten. Tak for samarbejdet. 
Vi kan være uenige om konkret politik. Men vi er sjældent uenige om retningen for et bedre Danmark.
Socialdemokratiet har aldrig været et blokparti. Danmark skal ikke styres af en rød blok. Danmark skal ikke styres af en blå blok. Vi skal gøre det, vi altid har gjort. Samarbejde.
Og hvad enten det er i landets kommuner eller på Christiansborg, så kan vi samarbejde med alle partier. Det tror jeg egentlig også, befolkningen forventer af os.
Jeg vil i dag gerne sende en hilsen til Dansk Folkeparti:
Vi er åbenlyst uenige om meget. Både indenrigs- og udenrigspolitisk. Alligevel er det lykkedes at skabe resultater sammen. Som da vi for et år siden indgik en ny og bedre dagpengeaftale. Som da I endte med at støtte vores modstand imod Venstres forsøg på at indføre minusvækst i kommunerne. Som den togfond, Venstre prøver at aflive, men hvor vi og et flertal i Folketinget holder fast i, at hele landet skal hænge sammen.
Men det var jer, der gjorde Lars Løkke Rasmussen til statsminister, og I støtter ham fortsat. Det må I stå på mål for.
Sidst I gik sammen med de blå partier og indgik en finanslov for i år, fejrede Liberal Alliance skattelettelserne med champagne. Det er perspektivet i et samarbejde med blå blok.
Jeg vælger at stole på jer nu, når I siger, at I ikke lægger stemmer til at sænke topskatten.
Derfor tror jeg også på, at vi sammen kan indgå en 2025-aftale med regeringen. Hvor vi prioriterer penge til velfærd, vækst og opkvalificering. Hvor vi ikke sænker topskatten eller beder nedslidte danskere arbejde endnu længere. På de punkter er vi meget uenige med Venstre. Men samarbejde, det vil vi gerne. Også om de svære opgaver her og nu. Det tilbud står ved magt.
Om det kan lade sig gøre, afhænger i sagens natur af Lars Løkke.
Min opfordring er klar: Lad os indgå en bred aftale med de partier, der vil tage ansvar. For ved I hvad? Hvis man har problemer med stålsatte øjne, så har man mere brug for en øjenlæge end en 2025-plan.
Da jeg blev formand for Socialdemokratiet, gav jeg Lars Løkke Rasmussen et løfte. Om at være hans medspiller, når vi sammen kan skabe resultater, der er rigtige for Danmark. Og om at være hans hårdeste modspiller, når han skævvrider Danmark og glemmer at tænke på dem, der har mindst.
Det løfte har jeg holdt. Og det agter jeg at blive ved med.
Danmark har ikke brug for splittelse. Hverken mellem land og by eller mellem generationer. Og slet ikke mellem mennesker.
I en verden, der er usikker – og hvor udfordringerne er store og vigtige – har Danmark brug for en stærk og troværdig ledelse af landet. Danmark har brug for en regering, der kan formidle et bredt samarbejde på Christiansborg og i samfundet. Danmark har brug for en regering, der sætter landets interesser over sine egne. Det ansvar er vi klar til at påtage os.
Humlebien flyver. Det gør vores samfund også. Og ved I hvad? Sammen kan vi få det til at flyve endnu højere.
Vi tror på fremtiden. Vi kæmper for retfærdighed. Vi stoler på Danmark.
Tak for ordet.







Tale






Kære alle sammen.
Nogle af jer vil kunne huske Dan Turéll. Han skrev engang for mange år siden, at når han stod foran et træ. Så ledte han forgæves efter den sprække, hvor han skulle smide 25-øren i, for at lortet gik i gang.
Nu lignede han ikke en mand, der sådan direkte var på vej ud i en bivuak. Og måske var der en tid i Danmark, hvor naturen gled i baggrunden og mange danskere havde andre prioriteter.
Sådan er det heldigvis ikke mere.
I alle dele af vores land og i alle lag i vores samfund stiger bevidstheden om vores natur.
Måske fordi mange af os har set de hjerteskærende billeder af plastiksuppen i Stillehavet.
Vores fantastiske havdyr fanget af affald.
Fraværet af insekterne, når vi kører afsted ud i det danske sommerland.
Og det moderne samfunds fravær af sameksistens med den vilde natur og de vilde dyr.
Der er ikke meget godt at sige om corona’en. Men en enkelt ting: Nemlig, at i den tid, var der rigtig mange af os, der søgte ud i naturen. Enten alene eller i afstand med andre.
Og i takt med at skærmene desværre æder mere og mere af børnenes barndom. Ja, ødelægger mere og mere af børnelivet i Danmark. Så bliver vi nok alle sammen mere og mere taknemmelige for de træer, de kan klatre i. For det bål, der får deres hår til at lugte. Mariehønen, der fascinerer.
Jeg tror, at forklaringerne er mange. Men jeg fornemmer, at der sker en opvågning i de her år. Vi begynder igen at forstå og værdsætte naturen. Og dermed er vi også mange flere, der er klar til at kæmpe for den.
Og det er nødvendigt.
De gode nyheder først:
På klimafronten går det fremad her i Danmark.
Da jeg for snart 5 år siden formede min første regering, satte et af verdens mest ambitiøse klimamål, sagde mange, at vi ikke ville nå dem. Det er der sådan set mange, der stadig siger.
Men nu viser fremskrivningen, at vi når vores mål i 2025. Og vi er godt på vej til også at nå de danske klimamål i 2030. Og det er jo sådan set en ret vild historie.
Det er en vild historie, fordi vi har jo gjort det på en måde i Danmark, uden at uligheden er steget eksplosivt. Uden kæmpe konflikter mellem land og by. De konflikter som vi ser i mange andre lande.
Alt det, vi nu har opnået på klima – og vi er slet ikke færdige endnu - skal kun animere alle os til at skabe de samme og gode resultater for vores natur. Og den er mange steder alt for sårbar.
Jeg blev berørt – det gjorde I garanteret også – da medierne bragte undervandsfoto fra danske fjorde og indre farvande.
Store områder tømt for liv. Kun rådne planter og brune alger.
Samtidig med det, bliver der for mange steder stadig efterladt alt for meget affald i vores natur. Som i værste fald kan skade dyrelivet og miljøet.
Og næsten 2.000 plante- og dyrearter er i fare for at uddø. Kirkeuglen. Hasselmusen. Ålen.
Hvorfor er vi nået dertil? Fordi vi gennem generationer ikke har passet nok på vores natur.
Jeg håber, det for alle er klart, at det ikke kan fortsætte sådan. Vi skal have vendt udviklingen. Og det skal være nu.
<chunk>Det er tid til at give vores natur mere ro. Give den plads. Mere skov. Mere biodiversitet. Mere ilt i så fremtidige generationer også kan nyde godt af den.
Meget er i gang. Lad mig nævne bare nogle få nedslag.
Vi har netop indgået aftale med nogle af Folketingets partier om en akutpakke for vores vandmiljø. Allerede i 2024 betyder det konkrete indsatser for Limfjorden og Vejle Fjord.
Og vi ønsker at forbyde trawlfiskeri på fem sårbare rev i Nordsøen og Skagerak.
Vi for nyligt udmøntet 5 mia. kr. frem mod 2030 til bl.a. bedre rent drikkevand og mere skov. Og til en havnaturfond, som skal bidrage til at genskabe vores havnatur.
Som nogle måske ved, så har vi et ret ambitiøst mål om 250.000 hektar ny skov. Det svarer til Lollands, Falsters og Bornholms areal tilsammen.
Vi skal have en samlet lov om natur og biodiversitet. Så Danmark selvfølgelig bidrager til EU's mål om 30 procent beskyttet natur.
Og hvorfor siger jeg alt det her?
Jeg siger det fordi, at engang i mellem, når man lytter til debatten på det grønne område, så lyder det som om, at vi slet ikke er i gang. Men det er vi.
Vi må bare heller ikke bilde hinanden ind, at generationers ødelæggelser er noget, man kan ændre fra den ene dag til den anden.
Og det er jo ikke kun politisk, vi er i gang. Det er jo i allerhøjeste grad alle jer, der er her. Ligesom de mange andre i Danmark, der engagerer sig i vores kommende naturnationalparker.
Næste år åbner vi de to første naturnationalparker. I Gribskov og Fussingø. Og flere er på vej.
<chunk>I Jægerspris i Hornsherred står Konge-egen. Det er formentlig både Danmarks ældste træ og Nordeuropas ældste egetræ.
Man regner med, det er mere end 1.500 år gammelt.
Træet blev sået, da der var jernalder i Danmark. Og det kan nok kongerækken bedre end de fleste. For det har oplevet dem alle.
Nogle gange har vi det måske med at glemme. At naturen var her længe før os.
Derfor har vi. Alle os, der er samlet her i dag. Og alle andre, der elsker den danske natur. En rigtig vigtig opgave.
Vi skal fortælle videre, hvor fantastisk vores natur er. Og hvor vigtigt det er, vi passer på den. Giver den plads og ro.
Så de næste generationer, og det er dem, det handler om, også kan opleve storken. Den dejlige flyver, der bringer foråret til Danmark.
Mange danskere gør allerede meget. Tak for det.
Nogle lader måske græsslåmaskinen stå i skuret. Fylder haven med vilde blomster. Så bier, sommerfugle og andre insekter kan have en fest.
Og på bare tre år har vi danskere registreret mere end 1 mio. fund af vilde planter i app’en ”Arter”. Orkidéer, violer, blomster og mælkebøtter. Så vi i fællesskab kan blive klogere på vores natur.
Det er et fantastisk engagement. Og tak til hver enkelt af jer for det.
Det er det også, at se så mange tusinde mennesker komme her for at fejre Naturens Topmøde.
Det, vi gør. Gør en forskel.
Vi skal passe på vores natur. Det er det smukkeste, vi har. Og vi mennesker kan ikke leve uden.
Og derfor er vi mange, der følger den grønne tre-part med spænding. Jeg krydser fingre for, og jeg tror på, et godt og grønt resultat.
Danmark er et landbrugsland. Selvfølgelig er vi det. Og producerer vi ikke vores mad selv, så skal vi bare importere den udefra. Måske fra lande med en endnu større miljø- og klimabelastning.
Så selvfølgelig er vi et landbrugsland. Og lige så selvfølgeligt er det, at landbruget skal nedbringe sine udledninger. Landbruget skal passe bedre på vores vand. Både det vi drikker, og det fiskene igen skal svømme i.
Vi har brug for livlige landdistrikter. Og vi har brug for arbejdspladser i alle dele af Danmark. Og vores vilde danske dyreliv – som ikke er så vildt endda - skal have lov til at blive mere vildt og have flere, større og mere sammenhængende naturområder at leve i.
Så når man lægger alt det sammen, så er opgaverne mange. Men det er nu, vi har muligheden. Og jeg vil i hvert fald gøre alt, hvad jeg kan.
Hav et rigtig godt naturmøde! Pas på naturen. Og tak fordi, at jeg måtte have lov til at være med i dag.







Tale






Jeg vil indlede min tale i dag med en historie. Skrevet af Henrik Pontoppidan. For 139 år siden. Novellen hedder ”Naadsensbrød.” Den handler om en fattig, gammel kone. Stine Bødkers hedder hun.
Hele sit liv har Stine slidt og slæbt i roe- og kartoffelmarkerne, men nu har hun kvæstet sin hånd i et damptærskeværk. Arbejder ikke længere. Og er – med Pontoppidans ord – ”tyet til Fattigfolks store Trøster, til Brændevinens Barmhjærtighed.”
Kort sagt: Stine er gået i hundene. Hvordan reagerer datidens samfund på det?
Jo, det bliver bestemt, at Stine skal på fattiggården – eller i folkemunde ”på kassen.” Kassen er en arbejdsanstalt med kæft, trit og retning. Her bliver fattiglemmerne vækket klokken fire om morgenen. Fletter sivmåtter og binder kurve den lange dag.
Intet under, at Stine stritter imod. Men afsted må hun.
I en dramatisk scene stimler nysgerrige naboer sammen i den snævre gade, hvor hun bor.
Sognefogeden bliver tilkaldt. Den gamle kone bliver bundet på hænder og fødder. Og ført bort under landsbybørns pift og tilråb. Det er hjerteskærende. Det er uværdigt. Hvorfor trækker jeg den historie frem? Det gør jeg af to grunde.
Fordi vores danmarkshistorie kaster et - til tider brutalt - lys over vores egen tid.
Og fordi vi i litteraturen har et sandt skatkammer.
Bøgerne giver os indsigt. Forståelse. Og den empati, som et samfund og et menneske ikke kan være foruden.
Ville vi kende fattigdommen og elendigheden i det gamle Danmark, hvis det ikke var for Pelle Erobreren?
Forstå kvindeliv uden Tove Ditlevsen?
Det moderne Danmarks skyggeside uden Thomas Korsgaard og Morten Pape?
Langt op i 1900-tallet blev mennesker som Stine kaldt ”uværdigt trængende”. Drikfældige. Dovne.
Man mente, de lå samfundet til last, og at de alene af den grund var mindre værd end andre.
De måtte ikke stemme. Kunne ikke få husly. Og måtte ikke blive gift uden at spørge fattigvæsenet om lov.
Sådan er det selvfølgelig ikke mere. Hjælp er ikke nådsensbrød. At hjælpe og at få hjælp er blevet en del af det, vi er – som danskere. Men er vi der, hvor vi gerne vil være i respekten for andre mennesker?
Griber vi hinanden? Rigtigt? Og forstår vi at sætte os i de allermest udsattes sted? Eller har pendulet fået lov at svinge den anden vej?
Når velfærdssamfundet findes, så tænker vi måske, at andre tager sig af omsorgen.
I dag vil jeg tale om jer, der sjældent har et hjem. Som ikke har et job. Men som ofte har et misbrug og kæmper med fysiske, men nok især psykiske sygdomme. Jer, der for nogle måske virker skræmmende, når I dingler ned ad gaden i en brandert med en løs hund på slæb.
Jer, hvor stofferne har taget over.
Jer, som vi andre skynder os forbi, fordi vi ikke ved, hvad vi skal sige eller gøre.
Måske har vi set dig på bænken sammen med de andre eller også har vi slet ikke opdaget dig, fordi du er alene derhjemme. Med for meget affald. For meget opvask. Og persiennerne lukket til, da det måske er det eneste mulige. Jeg vil tale om jer, som sjældent får den store opmærksomhed ved Folketingets åbning. Men den skal I få i dag.
<chunk>Vi har indrettet vores samfund efter det store flertal. Selvfølgelig har vi det. Men med det hører også en forpligtelse over for et mindretal.
Hvis du lever et skævt liv. Så er det svært at passe ned i samfundets firkantede kasse. Lad mig give et eksempel.
Langt de fleste hjemløse vil gerne have deres eget hjem. Og når de får det, er det for mange en tryghed og et vigtigt skridt frem. Men ikke for alle.
Hus Forbi – de hjemløses avis, og en glimrende en af slagsen – bragte i august et interview med Henrik på 43 år.
I knap tre år boede han på et forsorgshjem, hvor han fik hjælp til at overholde aftaler. Opbyggede tillid til personalet. Og fik tre faste måltider om dagen.
Det gik så godt, at han var begyndt i misbrugsbehandling.
For nylig flyttede Henrik i egen bolig. Han fik sit eget, men han mistede noget andet: De mennesker, han var vant til at være sammen med.
Med hans egne ord: ”Så jeg sad bare der i sofaen og kiggede ind i væggen og tænkte; hvad fanden laver jeg her?”
Citat slut.
Og så gik Henrik ned i Brugsen og købte øl.
For de fleste er det at have et job og en bolig helt grundlæggende, men for nogle kan det også blive for meget. Der er situationer, hvor vi må lade udsatte mennesker leve deres egne liv, men det betyder ikke, at vi skal lade dem i stikken. Vi skal bare passe på med at have for fastlåste ambitioner på andres vegne.
Lad mig komme med et eksempel til:
Langt de fleste mennesker med et stofmisbrug ønsker at stoppe misbruget, men det er ikke altid dér, de er.
Lige nu er problemet måske at tage stoffer på gaden. I en port. I en trappeopgang.
Skyde en snavset kanyle ind i et gammelt sår. Med fare for infektioner og det, der er værre.
Stillet til skue. For andres blikke. For andres dom.
På Halmtorvet i København ligger ”Stofindtagelsesrummet H17”.
Her kan de mest udsatte tage stoffer i sikre rammer. Rene sprøjter. Sundhedspersonale, der står klar. Uden fordømmelse. Med værdighed. Det kan være det, der er brug for her og nu. Ikke en plan om nedtrapning og behandling. Ikke endnu.
I dag tager mange helt velfungerende unge stoffer. Det er farligt. Kan have store konsekvenser. Og pusherne skal straffes hårdt.
Men for de allermest udsatte er historien en anden.
Her er stofferne en form for selvmedicinering, så et utåleligt liv i perioder kan tåles og overleves.
I dag er der fem stofindtagelsesrum i Danmark.
Et i Aarhus. Et i Odense. Et i Vejle. To i København.
Vi vil gerne sætte penge af til flere.
Til at udvide de nuværende stofindtagelsesrum. Med længere åbningstider. Flere pladser. Og til at oprette nye i andre danske byer.
Vi skal give flere mennesker et tryggere og mere værdigt liv. Væk fra trappesten og nysgerrige blikke.
<chunk>Vi må acceptere et skævt liv, men aldrig acceptere, at det bliver et uværdigt liv.
Regeringen vil gøre tingene anderledes. Vi vil tage udgangspunkt i dem, I er.
Vi vil føre en værdig socialpolitik.
Hvad vil det sige? Hvad betyder – værdighed?
Flere ting. Forebyggelse er det vigtigste. Og hjælp til et arbejde eller skole er selvfølgelig målet. For de fleste.
Men vi har også en gruppe af meget udsatte mennesker, hvor livet er så hårdt, og hvor nederlagene er så mange, at vi skal turde sætte omsorg og kærlighed som det vigtigste.
De allermest udsatte mennesker i Danmark er få, men alligevel for mange. Hovedparten er mænd, og de bliver ulykkeligvis sjældent ret gamle.
Mange er på førtidspension eller kontanthjælp.
Mange har gæld til det offentlige.
Og halvdelen har fået en dom inden for de seneste fem år. Typisk for tyveri. Eller kokain i lommen.
Vores velfærdssamfund bygger på pligt og ret, i den rækkefølge, men for de her særlige mennesker må vi gøre en undtagelse – sætte ret før pligt.
For en stund give dem et helle, hvor der er plads til at gøre tingene anderledes. Færre krav og sanktioner.
Måske en streg over gælden? Når du lever på gaden, har du ikke en jordisk chance for at betale din gæld til det offentlige, som snildt kan være på en kvart million kroner. Og vi skal og må tage mere hensyn til den hjemløse eller det menneske med misbrug, der skal afsone en dom.
I fængslet havner de ofte nederst i hierarkiet. Udnyttes af de stærke fanger. Presses til køb og salg af stoffer.
Og når de bliver løsladt. Så er gælden vokset.
De er stadig afhængige. Men har ingen steder at tage hen.
En kvinde beskrev tiden efter løsladelse som et frit fald.
Vi kan ikke være bekendt at lade folk falde.
Hvordan kan vi forhindre, at de svageste indsatte udnyttes af stærkeste? Skal de allermest udsatte kunne afsone på en anden måde end i dag?
Et sted med misbrugsbehandlere og sundhedspersonale. Med mere hjælp og støtte. Og uden bandemedlemmer, der koster en rundt.
Men vejen frem er fyldt af svære dilemmaer.
Hvis vi laver særlige regler. Hvilken helt særlig gruppe skal så omfattes? Hvem skal ikke? Det er ikke let. Det bliver i det hele taget ikke let.
Jeg kunne ikke drømme om at tale for et konsekvensløst samfund. Tværtimod. For selvfølgelig har man altid et ansvar for sine handlinger.
I regeringen vil vi gøre alt for at komme den afstumpede vold til livs. Bandernes skyderi i gaderne.
Vi er i gang med at forberede en strafreform med højere straffe for den personfarlige kriminalitet. Igen. Men når det gælder de allermest udsatte, så vil vi tillade os at tænke nyt.
<chunk>Måske er I en socialrådgiver eller to, der lytter med i dag. Måske også en sygeplejerske og en politibetjent. Og andre, der arbejder med socialt udsatte i civilsamfundet.
Jeg ved, at rigtig mange af jer – heldigvis – gør en stor indsats på trods af de regler og systemer, vi har etableret.
Jeg vil sige til jer: Vi har brug for jeres viden, engagement og hjælp.
For jeg synes også – efter hele mit liv at have være dybt engageret i socialpolitikken – at vi nu står ved en skillevej
Vi er vant til at ville løse problemerne med flere sagsbehandlere. Flere tværfaglige indsatser. Flere processer. Flere krav til kommunerne. Alt sammen i bedste mening.
Men på den måde pøser vi på med flere tiltag og alle mulige processer rundt om vores allermest udsatte. En tilgang, som måske slet ikke svarer til der, hvor de er.
Tiden er kommet til, at samfundets brede skuldre skal bære mere, så udsattes smalle skuldre skal bære mindre.
<chunk>Her i Folketinget har vi allerede gjort en del.
En hjemløsereform, der skal gøre op med langvarig hjemløshed.
”Barnets Lov”, hvor vi styrker de mest udsatte børns rettigheder.
En bedre indsats for mennesker med svære psykiske lidelser – langt fra nok, det ved jeg – men nu har vi for første gang en tiårsplan for psykiatrien.
Vi har endelig indført ordentlig behandling til borgere med dobbeltdiagnoser.
Og for nylig vedtog vi her i Folketinget at gøre det sociale frikort permanent.
Vigtige skridt. Nu skal vi videre.
Vi skal være et Danmark, hvor vi tror på hinanden. Ser mennesket. Skaber værdige muligheder. Rejser dem, der falder.
For i virkeligheden findes ”de andre” ikke. Hvem skulle de være? De er mennesker som du og jeg. De er os selv.
<chunk>Det er vores ledetråd for de store politiske forslag, vi som regering lægger frem i den nye folketingssamling. At vi laver politik for dem, det handler om.
Hvordan er det at bo på Sydsjælland eller i Vendsyssel og ikke have en fast læge?
Ja, det er ikke særligt trygt.
Og hvordan er det at have det, vi i gamle dage kaldte rygerlunger – nu KOL? Knapt at kunne trække vejret? Og samtidig skulle finde rundt i et snørklet sundhedsvæsen?
Det er ikke særligt trygt.
Det er heller ikke retfærdigt.
Og det er slet ikke den fri og lige adgang til sundhed, som vi ønsker.
Derfor er en lægereform det allermest centrale i den sundhedsreform, jeg håber, snart er forhandlet på plads her i Folketinget.
Flere praktiserende læger skal være der, hvor folk er mest syge. Det samme skal speciallægerne. Og de mindre sygehuse, som er spredt rundt i landet, skal have personale nok til at tilbyde den behandling, borgerne har brug for.
Inspireret af kræftpakkerne, vil vi nu indføre kronikerpakker.
Vi starter med KOL. Går videre med diabetes. Og andre kroniske sygdomme.
Jeg ved fra min egen familie, hvor stor tryghed kræftpakkerne giver i en utryg situation. Man ved, hvad man skal gøre. Hvad man kan regne med. Både som patient og som pårørende.
Den tryghed og vished har mennesker med kronisk sygdom også brug for.
<chunk>Politik skal løfte mennesker op.
Det gælder også dem, der ikke har et job.
I Danmark har vi et af de dyreste beskæftigelsessystemer i verden. Hvert år bruger vi mere end 11 milliarder kroner på det.
Over årene er der blevet for meget system.
Syge borgere er ikke blevet behandlet ordentligt.
Rigtig mange føler sig som en kastebold i systemet.
Og udsatte mennesker bliver indkaldt til samtaler og tilbud, som er helt ude af trit med deres hverdag.
Samtidig har regler og krav om dokumentation hobet sig op.
Der gennemføres – hold nu fast – tæt på 2,4 millioner samtaler på jobcentrene hvert år.
Sagsbehandlerne. Ja, de passer sådan set bare deres job og følger de regler, vi har vedtaget. Men det betyder, at for hver samtale med en borger på en halv time, så bruger sagsbehandleren tilsvarende en halv time på at registrere og dokumentere.
Regeringen vil nedlægge jobcentrene. En frisk start, hvor kommunerne får frihed til at organisere beskæftigelsesindsatsen.
Vi har en meget lav arbejdsløshed i Danmark.
De fleste, der mister deres job, finder hurtigt et nyt. Andre har brug for opkvalificering. Og så er der de udsatte ledige, som har brug for en særlig indsats.
Vi vil foreslå at skære en halv million samtaler væk. Fjerne sanktioner for borgere, som kæmper med andre alvorlige problemer i dagligdagen end ledighed, men samtidig forvente, at alle gør deres for at bidrage.
Derfor indføres nu arbejdspligt for især de mange kvinder med ikke-vestlig baggrund, der stadig ikke er en del af arbejdsmarkedet.
Vi er i gang med at sætte ældreplejen fri af rigide skemaer.
Vi har besluttet at sætte folkeskolen fri af centrale regler.
Nu er turen kommet til beskæftigelsessystemet. Færre samtaler, færre restriktioner.
Mere menneske.
<chunk>Også når vi taler uddannelse, skal vi sætte os i andre menneskers sted. Hvordan er det at være 15-16 år? Prøv at tænke tilbage.
Sommerferie. Færdig med skolen. Glæden sidder i kroppen. Måske også en usikkerhed. Hvad skal der nu ske?
Du ved nok ikke, hvad du vil være som voksen. Ikke endnu. Hvad gør du så? Mange vil naturligvis helst følge vennerne på en vej, hvor man ikke behøver at låse sig fast langt ud i fremtiden, og til et sted, som ikke ligger for langt væk med et stærkt fællesskab.
Derfor bliver gymnasiet for mange unge det oplagte valg. Fordi gymnasierne tilbyder det, som de fleste unge søger. Et levende og inspirerende ungdomsmiljø.
Men tænk, hvis gymnasiet og alle dets muligheder kunne blive en vej og en succes for alle vores unge – også dem, der ikke søger det rent boglige.
Vi vil sikre, at alle unge efter grundskolen får et reelt tilbud om en ungdomsuddannelse. Med tryk på ungdom. Det er kongstanken i det forslag, som regeringen vil præsentere i næste uge.
Så længe jeg kan huske, har vi lavet reparationer på et uddannelsessystem, som ikke helt passer til dem, der er unge i dag. Nu er det tid til at tænke det hele mere forfra og større.
Fremover skal vi tilbyde alle unge at gå i gymnasiet, for det er det, de fleste unge vil. Det synes jeg, vi skal lytte til. Men det skal være et andet gymnasium end i dag.
Der vil være tre veje at vælge imellem.
Et handelsgymnasium. Til dig, der vil lære om økonomi, sprog og iværksætteri.
Et alment gymnasium. Til dig, der kan og vil det boglige og teoretiske.
Og som noget helt nyt: Et erhvervs- og professionsrettet gymnasium.
Det er til dig, der vil arbejde med mennesker i vores velfærd. Det kan være, at du vil være sygeplejerske eller politibetjent. Eller vil arbejde med grøn omstilling som maskinmester eller tømrer.
Uddannelsen er nemlig også for dig, der måske har interesse i en faglært uddannelse, men som gerne vil holde dørene åbne for andre muligheder. Være lidt længere i et skolemiljø sammen med andre unge. Og ikke er klar på at sidde i en skurvogn som 15-16-årig.
Uanset hvilket gymnasium, du vælger, så får du en hue på, når du består de afsluttende prøver. Og uanset hvilket gymnasium, du vælger, så har du mulighed for bagefter at videreuddanne dig.
<chunk>Der eksisterer nogle myter om regeringens uddannelsespolitik, som jeg vil bruge lejligheden til at mane i jorden. Nogle skaber det indtryk, at der nærmest skæres ned på uddannelse under den her regering.
Selvfølgelig er det ikke rigtigt. Tværtimod. Samlet prioriterer regeringen med besluttede og kommende tiltag et løft af undervisning og uddannelse på omkring fem milliarder kroner i 2030.
Vores forslag om en ny ungdomsuddannelse vil koste over to milliarder kroner hvert år. Til praktisk, spændende og god undervisning. I rigtige faglokaler. Med dygtige lærere.
Og vi har samtidig fordelt ressourcerne mere lige. Givet flere penge til erhvervsuddannelserne.
Det var på høje tid.
En anden myte. Jeg har hørt det argument, at når vi vil ændre ungdomsuddannelserne, så de rent faktisk passer bedre til de unge, så deler vi de unge i et A- og B-hold.
Er det ikke de voksnes snobberi, der afslører sig her?
I alt for mange år er prestigen fulgt med de akademiske uddannelser.
Det er netop det, vi vil rette op på. Med stærke ungdomsuddannelser – ja, A-hold til alle vores unge – også til dem med andre interesser end det boglige.
Det er på høje tid.
Om ti år vil der være næsten ti procent færre unge mellem 15 og 18 år. I landkommuner forventes faldet at blive endnu større.
Hvis vi ikke gør noget, vil der stå tomme stole på det lokale gymnasium og den lokale erhvervsskole. Det kan blive starten på en ond cirkel i de mindre byer.
Færre elever. Færre penge til skolen. Mere end svært at tiltrække lærere. I værste fald lukninger.
Nu kommer vi med et nyt erhvervs- og professionsrettet gymnasium, som nogle steder skal ligge på de erhvervsskoler, vi kender i dag, men som andre steder placeres sammen med de andre ungdomsuddannelser.
Så der bliver et fagligt stærkt miljø – også for vores unge uden for de store byer – i stedet for, at ungdomsuddannelserne må lukke.
Samtidig giver vi 17-årige med kørekort mulighed for at køre bil uden en ledsager på bestemte tider af døgnet, og vi indfører et befordringsfradrag til studerende og elever i 25 yderkommuner.
Du skal kunne leve et godt liv i hele Danmark.
Det skal du kunne som ung. Som gammel. Og når der kommer børn ind i billedet.
<chunk>At få børn er noget af det mest meningsfulde, der findes.
Sådan er det i hvert fald for mange af os. Lysten til at give livet videre. De meget store øjne. I en endnu større verden. Og hov, var det et smil, jeg så?
Pludselig er et lille menneske langt vigtigere end dig selv. Det er stort.
Alligevel får vi færre børn i Danmark.
Et illustrativt eksempel: Hvis det fortsætter som nu med samme middellevealder og fertilitet som i dag og fraregnet ind- og udvandring, så risikerer den danske befolkning at skrumpe til 2,5 millioner indbyggere i år 2100.
Det svarer til, at Sjælland er mennesketomt, og selvom der nok skal være nogle, der vil tænke, at så slap vi af med kjøwenhavnerne, så er det svært for alvor at forestille sig et Danmark med under halvt så mange mennesker.
Lad mig slå det helt fast: Jeg vil hverken blande mig i, hvordan man får børn, eller hvor mange man får. Selvfølgelig ikke. Det er helt op til os selv hver især. Men jeg synes, det er trist, hvis færre får de børn, de ønsker, og hvis færre ønsker at få børn.
Lige for at sætte tingene i perspektiv.
For hundrede år siden i år – i 1924 – rejste Thit Jensen land og rige rundt med sit foredrag ”frivilligt moderskab”. Dengang blev kvinder slidt ned af talrige, uønskede graviditeter. Thit Jensen var selv ud af en børneflok på 12 og fortaler for svangerskabsforebyggelse og abort.
Det var en vigtig kvindekamp som vi fortsætter nu. For første gang i 50 år udvides piger og kvinders rettigheder til abort.
Når kvinders rettigheder andre steder i verden indskrænkes, så går vi den modsatte vej. Det er jeg stolt af. Vi står på skuldrene af andre, og der er en fællesnævner fra dengang til i dag: At vi selv vil bestemme, hvordan vores familie skal se ud. Mange børn. Få børn. Ingen børn.
Hvis det er biologien, der står i vejen, så skal vi have bedre fertilitetsbehandling.
Forskningen har traditionelt set på kvindernes fertilitet – selvom årsagen ofte ligger hos mænd. Det skal der rettes op på. Og hvis det er samfundets indretning, der spænder ben for børnelysten, så må vi også kunne diskutere det.
Det kan være presset at skulle nå det hele inden for ganske få år. Gøre sin uddannelse færdig. Få det første rigtige job. Finde kærligheden. Og stifte familie.
Men vi må erkende, at løsningerne nok er sværere end som så.
Bare ét eksempel: I Sverige kan forældre være hjemme med et sygt barn i tilsammen 120 dage om året, og de har ret til at arbejde på deltid, indtil deres barn fylder otte år.
Alligevel har Sverige en lavere fertilitetsrate end Danmark, og sidste år blev der født det laveste antal børn i Sverige i 20 år.
Vi har brug for at blive klogere på, hvad der virker – selvfølgelig med respekt for, at det i Danmark er arbejdsmarkedets parter, der forhandler løn og arbejdsvilkår – og vi vil gerne se det hele i en sammenhæng.
Fleksibilitet for familierne. Kvaliteten og rammerne for de tilbud, som vi giver de yngste børn. Og pension.
Pension, tilbagetrækning, Arne- og seniorpension. Ja, det er noget, vi ofte har været meget uenige om her i Folketinget. Sådan har det været i mange år. Det er samtidig noget, der virkelig optager mange danskere.
Med Velfærdsaftalen i 2006 blev et bredt flertal enige om, at det grundlæggende er et sundt princip, at vi arbejder længere i takt med, at vi også lever længere, og at ændringer af pensionsalderen skal varsles i god tid, så danskerne ved, hvad de kan forholde sig til.
Derfor skal vi til næste år her i Folketinget stemme om at hæve pensionsalderen til 70 år fra 2040 – altså om 15 år.
Velfærdsaftalen har været – og er – helt afgørende for, at vi i Danmark har sunde, offentlige finanser. Det skal vi selvfølgelig også have i fremtiden.
Særligt fordi, vi samtidig står over for store investeringer. Blandt andet i forsvar og sikkerhed og den grønne omstilling.
Men velfærdsaftalen er snart 20 år gammel, og når pensionsalderen stiger til 70 år, så er det naturligt at se på, om der derefter skal være en anden mekanisme.
En ændring af velfærdsaftalen har store konsekvenser for den enkelte og for samfundsøkonomien.
Derfor skal det ske i respekt for den enkelte, og det skal forberedes ordentligt. Den proces er regeringen nu i gang med.
<chunk>Vi skal kunne leve gode liv. Og vi skal kunne gøre det i et Danmark, der bliver grønnere og grønnere.
Lige før sommer indgik vi den grønne trepart om den største omstilling af vores landskab i nyere tid.
Kan I se det for jer?
Først er der brakmark. Så pibler det frem med græsser og urter. Efter nogle år et træ. Og for de fremtidige generationer en rigtig skov.
Mindre kvælstof. Mindre CO2. Renere vand.
Mere liv. Vi indfører en klimaafgift i landbruget som det første land i verden. Og understøtter en moderne og stærk dansk fødevare- og landbrugsproduktion.
Ifølge Danmarks Naturfredningsforening er den grønne trepart – ”historisk”.
Ifølge Landbrug og Fødevarer er den også – ”historisk”.
Så er der nok noget om det.
Forhandlingerne var ikke nemme. Det kan jeg ligeså godt sige, som det er. Og lad mig dele en historie fra det lukkede rum. Som jeg har fået det fortalt, skete der det: At lige da alle var sikre på, at nu havde man en aftale, så rejste landmændenes formand, Søren Søndergaard, sig op.
Han sagde, at han havde glemt noget. Så rundt i lokalet. Og kunne godt se, at de andre tænkte: ”åh nej, nu kommer der mere”.
Jeg tror, mange åndede lettede op, da Sørens sidste krav viste sig at være i den milde ende.
Han inviterede alle til høstfest på slægtsgården Baldershave.
Og derfor mødtes en umage flok i slutningen af august.
Repræsentanter for landbrug. Fagbevægelse. Arbejdsgivere. Grønne organisationer. Samt politikere.
På en gård ved Billund. Midt mellem Lindeballe og Førstballe.
For at fejre, at årets høst var i hus, og for at markere en grøn aftale, der krævede mere end almindelig vilje fra alle, der var med.
Hvilket andet sted i verden end lige netop her i Danmark, ser man så forskellige interesser sætte sig ved samme bord?
Vel vidende, at det nemmeste nok havde været at rejse sig op og forlade lokalet, når tingene spidsede til.
Den grønne trepartsaftale er Danmark, når Danmark er bedst.
Efter min mening den stærkeste generationskontrakt, der er skrevet i mine snart 25 år her i Folketinget.
Mange havde ellers sagt, at det aldrig ville blive til virkelighed.
At vi aldrig ville blive enige i regeringen.
Det blev vi.
At landbruget ikke ville tage ansvar for naturen.
Det ville de.
At naturorganisationerne ikke ville tage ansvar for arbejdspladserne.
Det gjorde de.
Fordi noget var vigtigere end os selv.
Fordi Danmarks fjorde og drikkevand er vigtigere.
Fordi vores børn og børnebørn stadig skal kunne synge med på vores danske sange om gøgen, storken og nattergalen – og kunne finde dem i deres eget land
At der allerede nu er partier, der ikke vil være med til at gøre den grønne trepart til virkelighed, er mig en gåde.
Tak til alle partier, der tager ansvar, og tak til de mange, mange danskere, der kæmper for vores natur.
Med det, vi beslutter her i Folketinget, og med alle de initiativer, der tages over hele landet, så skal livet igen tilbage i voresfjorde og farvande.
<chunk>Vi mennesker er en del af naturen. Skoven og dyrene, luften og vandet – er ikke noget uden for os, men derimod grundlaget for hele vores egen eksistens.
Naturen er også en voldsom kraft, og har altid været det.
I november 1872 blev blandt andet Sjælland, Lolland og Falster ramt af en stormflod.
Øer forsvandt. Diger blev brudt. Mennesker og husdyr omkom.
Jernbanen var oversvømmet, og telegrafen blæst omkuld, så det var svært at bede om hjælp fra resten af landet. Der gik tid, før andre forstod, hvor slemt det stod til.
Mere end hundrede år senere ramte en orkan hele Danmark.
På Rømø blev vindstødene målt til 51 meter i sekundet inden vindmåleren blæste omkuld. Orkanen var en af de mest ødelæggende i vores land nogensinde.
Jeg tror, at vi er mange, som husker, hvor vi var 3. december 1999.
Ikke mindst alle jer, der havde en travl nat og travle dage med at hjælpe borgerne og rydde op efter ødelæggelserne: politi, brandfolk, Falck-redere, værnepligtige, frivillige.
I 1872 var de nødstedte overladt til naboers hjælpsomhed og vovemod. Eller bare sig selv og skæbnen.
I 1999 havde vi heldigvis et helt andet samfund og et udbygget beredskab.
Men har vi også et bedre beredskab i 2024 end i 1999?
Det bør vi prioritere at få. For verden har ændret sig.
Tag bare de seneste år:
Krig i Europa. En pandemi. Vildt vejr. Lige nu blandt andet i Vejle.
En skærpet hybrid trussel mod Danmark.
Det moderne samfund er sårbart.
Farerne er blevet flere og meget forskellige.
Da corona’en ramte, havde vi hverken vacciner eller masker til at beskytte de gamle og syge. Da krigen ramte, havde
Europa rustet ned, mens russerne havde bygget hæren op.
Vi må ikke igen lade os overraske.
Det er sund fornuft at være klar til at hjælpe sig selv og hinanden.
Selvfølgelig sætter det tanker i gang. Når man skal købe vanddunke og FM-radio. Og handle mad, så man kan klare sig. For eksempel makrel i tomat.
Det er mange år siden, vi sidst har skullet forholde os til den slags. De fleste af os har aldrig prøvet det, men det skal vi nu.
Vi skal ruste os hver især og som samfund.
Derfor har vi oprettet et nyt, selvstændigt Ministerium for Samfundssikkerhed og Beredskab, som får det koordinerende ansvar for krisestyring og forsyningssikkerhed.
I en urolig verden skal Danmark være bedre rustet.
<chunk>Verden omkring os er mere usikker.
Rigsfællesskabet mellem Færøerne, Grønland og Danmark må forandre sig med den virkelighed, som vores tre befolkninger lever i.
Jeg er glad for, at den forandring kan ske i et godt og tæt samarbejde, og med respekt for hvert lands selvstændige identitet.
Tak til de nordatlantiske medlemmer her i Folketinget for jeres store indsats.
Tak til lagmanden og til formanden for Naalakkersuisut for et respektfuldt samarbejde.
Vi har et fælles ønske om at udvide Færøerne og Grønlands muligheder for en egen udenrigspolitisk stemme.
Et aktuelt eksempel er det færøske ønske om at blive selvstændigt medlem af Verdenshandelsorganisationen WTO.
Det er helt forståeligt, men der er juridiske problemer. Dem må vi søge at løse.
Lagmanden og jeg er derfor enige om at forelægge spørgsmålet for det nævn, der efter hjemmestyreloven kan afgøre juridiske tvister. Nævnet har aldrig før været brugt i hjemmestyrelovens 76-årige historie.
Grønland er det store arktiske land i rigsfællesskabet, og derfor er det også helt naturligt, at Grønland skal spille en særlig rolle, når Kongeriget overtager formandskabet for Arktisk Råd.
Når kræfter udefra ønsker at splitte, så rykker vi sammen i rigsfællesskabet, men vi gør det på en ny måde. Ligeværdigt. Respektfuldt. Og vi tør gå nye veje.
<chunk>I dag er det to år, syv måneder og syv dage siden, Rusland indledte sin fuldskala-invasion af Ukraine.
Jeg er stolt af Danmarks stædige og uforbeholdne støtte til Ukraines frihedskamp.
Med en historisk bred opbakning – i Folketinget og i befolkningen – har vi placeret os på den rigtige side af historien. I erkendelse af, at friheden ikke blev os givet til evig arv og eje. Frihed har en pris. Og frihed er også i vores tid en evig kamp.
Hvis den kamp ikke lykkes, så frygter jeg oprigtigt, at Europas fremtid bliver meget, meget mørk. Derfor skal vi lykkes.
Jeg er stolt af det europæiske og transatlantiske sammenhold mod Ruslands aggression.
EU er stærkere end før krigen. Nato er stærkere end før krigen.
Men jeg er uenig i den lidt teoretiske tilgang, som dominerer dele af den offentlige debat.
Der opstilles røde linjer. Våben doneres, men må ikke bruges i et fuldt selvforsvar, som reelt kan presse Rusland tilbage.
Og de våben, der er nødvendige for at vinde krigen, er stadig ikke i Ukraine.
Men ingen kan vinde en krig med en arm på ryggen.
Alt for længe har vi talt om, at Ukraine ikke må tabe krigen, men er det nok for os, der vil friheden?
Ukrainerne kæmper en nærmest ubærlig kamp ikke kun for deres eget flag, deres eget land, deres egne liv.
De kæmper også for vores frihed.
Der er kun én mulig udgang af krigen.
Ukraine skal vinde.
For at lykkes behøver ukrainerne vores fly, vores våben, vores militære viden, vores investeringer i den ukrainske forsvarsindustri og vores økonomiske støtte. Hvis vi ikke yder det, vi kan, så svigter vi vores ansvar.
Derfor vil den danske støtte til Ukraine fortsætte, så længe der er brug for den.
Der er ingen grund til at tro, at Rusland vil stoppe med Ukraine. Rusland vil fortsætte, indtil de selv bliver stoppet.
Vi bruger nu mere end to procent af BNP på forsvar og sikkerhed.
Lad mig være ærlig og sige det direkte; Vi får behov for mere. For at kunne forsvare os selv. Bidrage til beskyttelsen af vores allierede i Nato.
Vi må alle her i Folketinget være klar til at prioritere og betale regningen, også i fremtiden.
I 2025 overtager Danmark EU-formandskabet.
Her vil krigen i Ukraine selvfølgelig være det vigtigste sammen med arbejdet for at styrke den europæiske forsvarsindustri, men der bliver også meget andet at tage fat på.
Grøn omstilling, EU’s konkurrenceevne og behovet for at styrke EU's ydre grænser.
Vi skal have styr på, hvor mange mennesker der kommer hertil og stoppe menneskesmuglernes inhumane forretningsmodel.
Der er på alle leder og kanter brug for et stærkt Europa, der tager ansvar for egen sikkerhed.
Næste år får Danmark også sæde i FN’s Sikkerhedsråd.
Her skal vi arbejde for at finde løsninger på verdens desværre alt for mange konflikter og beskytte de mange civile ofre.
Det gælder også i Mellemøsten.
Lige nu ser vi med bekymring på udviklingen i Libanon.
Udenrigsministeriet har opfordret alle danskere til at forlade landet og følger situationen nøje.
På mandag er det et år siden, at vi vågnede til et af verdenshistoriens værste terrorangreb.
Hamas voldtog, torturerede og dræbte.
Det største antal jøder siden Holocaust blev slået ihjel på blot få timer. Flere hundrede blev bortført, og mange holdes stadig som gidsler af Hamas.
Uanset hvad man mener om Israels modsvar, så bør alle kræve gidslernes løsladelse. De fortjener intet andet end at blive genforenet med deres familier.
De har ingen andel i konflikten. De er uskyldige.
Det samme er de tusindvis af palæstinensiske børn, der enten er blevet dræbt i Gaza. Sendt på flugt. Forsvundet fra deres forældre. Eller som lider under akut fødevaremangel og med risiko for polio og andre alvorlige sygdomme.
De menneskelige lidelser er nærmest ufattelige og en våbenhvile er fortsat afgørende.
Konflikten i Mellemøsten er ulykkelig, og den trækker desværre tråde af polarisering, uforsonlighed og splittelse til vores eget land.
Men ufreden har ingen plads i vores samfund, og vi må have viljen til at forenes i det dobbelte budskab: At Israel selvfølgelig har ret til at eksistere i fred og frihed, og at palæstinenserne har præcis den samme ret.
Det kræver flere ting.
For det første, at Hamas stopper terroren og nedlægger sig selv. En palæstinensisk stat kan ikke bygge på en terrororganisation som Hamas.
For det andet, at Israel stopper de ulovlige bosættelser som ingen rimelighed har, og som kun er med til at eskalere konflikten.
Engang var der på begge sider forstandighed og pragmatisme. Siden har yderfløjene taget over til skade for det meste. Ja, for det hele.
Og derfor må vi for det tredje lægge langt større pres på parterne, så de også indser, at en to-statsløsning er det eneste, langsigtede og bæredygtige svar.
I stedet for, at befolkninger herhjemme og andre steder splittes i en uforsonlighed, vi sjældent har set, så burde vi stå sammen om de krav.
Men desværre er det ikke kun de hårde ord, konflikten har ført med sig.
For nogle er det også handling. En ung mand er sigtet efter terrorparagraffen for at have planlagt et brandattentat mod en jødisk kvinde her i Danmark.
Jeg græmmes over, at antisemitismen er vokset.
Det løfte, vi gav danske jøder efter 2. Verdenskrig vil altid gælde.
Til det hører også en klar opbakning til, at Israel selvfølgelig har ret til at forsvare sig selv som ethvert andet land i øvrigt har det.
Men betyder det, at Israel har ret til at gøre hvad som helst? Nej.
De skal overholde krigens love, og de skal gøre mere – meget mere – for at passe på civilbefolkningen uanset, at det er svært, når Hamas gemmer sig bag kvinder og børn.
Niels Bohr sagde, at sandhedens modsætning er enkelthed, og der er sandt at sige ikke noget enkelt over konflikten i Mellemøsten.
<chunk>Enkelt er der i det hele taget ikke meget, der er længere, men udfordringerne kan vi overkomme, hvis vi vil.
Det er netop opgaven for os her i Folketinget. At arbejde for at løse de problemer, som vores folk, vores land og vores verden står med.
Siden vi åbnede Folketinget sidst, har vi fået en ny Konge og en ny Dronning. Nået det højeste antal beskæftigede nogensinde.
Og for første gang indgået en reel og forpligtende grøn generationskontrakt for fremtidens natur og fremtidens danskere.
I regeringen glæder vi os til at fortsat at påtage os ansvaret og sammen med alle partier her i Folketinget passe på og udvikle vores vidunderlige land i dag og i morgen. Ikke mindst at tage os bedre af dem, der allermest har brug for det.
Når verdens måske bedste velfærdssamfund ikke formår at gribe mennesker, der virkelig har det svært, så håber jeg, at alle vi her i salen kan blive enige om at gøre os endnu mere umage.
Og skulle der sidde en enkelt og tænke: Hvorfor bruger en statsminister så meget tid på socialpolitik i en åbningstale, så lad mig her til sidst kort slå fast.
Der er nok ikke et enkelt politikområde, der fortæller mere om et samfund og dets borgere end den førte socialpolitik.
Hvordan vi møder andre mennesker, er et spejl på, hvem vi er.
Jeg indledte min tale med at se 139 år tilbage. På Stine Bødkers’ udslidte liv og uværdige behandling.
Når vores efterkommere om 139 år ser på vores måde at behandle andre mennesker på. Hvad vil de så se? Lad os tilstræbe at være den bedste udgave af os selv.
DANMARK LEVE. Hurra! Hurra! Hurra!







Tale






Deres Majestæt.
Forbundspræsident Frank-Walter Steinmeier
Kære gæster!
Kære sønderjyder!
Sønderjylland blev genforenet med Danmark. Nationen blev helet. Sønderjyderne kom hjem.
Det skete ikke med vold og magt, med splid og polarisering, men ved en fredelig og pragmatisk folkeafstemning.
At løse en grænsestrid på den måde. Demokratisk. I samarbejdets ånd. Med respekt for de mennesker, den direkte vedrører.
Det burde være en selvfølge. Men det er helt enestående.
Genforeningen er en vigtig del af vores fælles historie.
Tak for et fantastisk show. Tak til alle jer, der har optrådt. Tak til jer, der er med her eller ser med hjemmefra.
Tak til alle jer, der har lagt et kæmpe arbejde i fejringen af 100-året. Den blev ikke, som I havde troet. Til gengæld har den strakt sig over næsten to år.
Når vi hylder fortiden, så hylder vi også nutiden og fremtiden.
Det er ikke alene historien, der er noget særligt.
Grænselandet, som vi kender det i dag, er helt enestående.
Det er det takket være jer, som bor her.
I tænker måske ikke over det til daglig. Men ved den måde, I lever på. Hvor I bærer jeres rødder, traditioner og sprog med stolthed. Uden at lukke jer om jer selv.
Så viser I os alle sammen – at når et mindretal vil flertallet. Og når identitet og forskelle bruges til fælles bedste. Så styrker man fællesskabet. Så styrker man hinanden.
I er forbilledet. Og en inspiration for hele verden.
I så høj grad, at vi har indgivet en fælles ansøgning om at få mindretalsmodellen anerkendt som kulturarv af UNESCO.
Den anerkendelse fortjener I.
Fejringen i dag har også givet os mulighed for at invitere det officielle Tyskland til Sønderjylland.
Herr Bundespräsident Steinmeier, Frau Büdenbender
und Herr Ministerpräsident Günther.
Vielen Dank, dass Sie heute hier sind. Das freut mich sehr.
Jeres deltagelse markerer, ud over vores venskab, som mennesker, som lande, som folk, også afrundingen på det dansk-tyske venskabsår.
Nu skal vi bygge videre på de styrkede dansk-tyske relationer. Kulturen. Samhandelen. Samarbejdet. Det gode naboskab.
Her har vi igen brug for jer i grænselandet. I kan bevæge jer på to sprog og i to kulturer. I er vores brobyggere.
Pandemien har udfordret os alle. Jeg ved, at det har været særligt vanskeligt her.
Men vi har vist, hvad vi kan, når vi står sammen. Lad os tage den beslutsomhed og handlekraft med ind i vores fælles fremtid.
Nu går vi endelig lysere tider i møde. I hele Danmark er der en ny optimisme. Og et mod til at se frem.
Vi har haft et dejligt besøg her i dag.
Og til jer, der ser med fra andre steder i landet: Kom og oplev Sønderjylland!
Historiens vingesus. Det smukke grænseland. Kulturen. Og ikke mindst – sønderjyderne.
Fortsat god aften, alle sammen!







Tale






Kære alle sammen. 
I dag markerer vi noget, som aldrig burde være sket.
I år er det 75 år siden, at anden verdenskrig sluttede. Vi markerer afslutningen på holocaust og nazisternes forbrydelser mod menneskeheden.
I dag mindes vi ofrene. De ufatteligt mange. Som blev udsat for andre menneskers vanvid. Både i Auschwitz-Birkenau og ved andre folkedrab.
Det hører historien til. Men det kommer nutiden ved. For fremtiden bygger på erfaringen. 
Holocaust kostede omkring seks millioner jøder livet. Alene i Auschwitz-Birkenau døde mere end én million mennesker. 
Auschwitz var et ophør af al menneskelighed. Al humanisme. Et ophør af den europæiske civilisation. 
Det kan ikke forklares. Det kan ikke forsvares. Det kan ikke tilgives. 
Jeg besøgte i fredags Yad Yashem. Anti-semitismen – som er det, holocaust handlede om – startede som satire og propaganda. Blev til ghettoer og jødestjerner. Så kom fattigdommen, dehumaniseringen og umyndiggørelsen. Volden og interneringen fulgte. Til sidst dødslejrene.
Omfanget var og er så ubegribeligt, at vi stadig ikke helt kan forstå det. Halvanden million jødiske børn mistede livet dengang. 
De som overlevede. I som overlevede. Var og er mærket hele livet.
Mange forsøgte at glemme. Lægge rædslerne bag sig. For at kunne se frem. Leve videre. 
Men som tiden gik, begyndte flere at fortælle. 
I dag er der kun få tilbage, som selv oplevede rædslerne. Husker, hvad der skete. 
Men vi som ikke var der. Vi må ikke glemme. 
I Jerusalem i sidste uge mødte jeg to danske overlevere af holocaust. Jytte Israel og Robert Fischermann.
Sikke et privilegium. Deres historie skal fortælles igen og igen – og leve videre.
Jytte var en helt lille pige. Hun var en af de heldige europæiske jøder. Blev hjulpet både af folk, hun kendte. Og ukendte. Naboer og andre danskere der så det som deres opgave at hjælpe danske jøder godt på vej til Sverige.
Hun blev fragtet afsted i fragtrummet af et stort kulskib. Godt hjulpet på vej af nogle snarrådige naboer på Islands Brygge. To unge tyske soldater som skulle til at inspicere skibet – blev i stedet narret væk med den sidste flaske franske cognac, man fandt i lejligheden.
Roberts historie er helt anderledes og lidelsesfuld. 
Familien – eller i hvert fald store dele af den – blev i 1943 fanget af tyskerne. Og Robert ender som kun 15-årig i Theresienstadt. 
Robert fortæller mange ting, men især et par af dem vil jeg dele med jer. Fordi de selvfølgelig har gjort så stort indtryk.
På den farlige rejse bliver Robert – sammen med nogle få familiemedlemmer – gennet ind i de kreaturvogne, som var en stor del af nazisternes infrastruktur i hele Europa.
Stanken af alt for mange mennesker på alt for lidt plads. Sygdommen og desperationen. Tror jeg ikke nogen, der var der, nogensinde kommer til at lægge fra sig. 
Robert fortæller om en ting, der måske er særlig vigtig. Nemlig de få gange, hvor kreaturvognene stopper undervejs. Og alle på brutal vis bliver gennet ud – for at forrette deres nødtørft. 
Nogen vil sige – og hvad så?
Men selv den ting var en fuldstændig bevidst handling fra nazisterne side. For der skulle man så sidde. Blottet. Med mennesker man ikke kendte. På kryds og tværs – af køn og alder og familiestand.
Og det var faktisk dét, der var nazisterne ønske. At værdigheden, myndigheden og det enkelte individ skulle tages ud af hver eneste jøde.
Robert siger også, at "mennesker kan vænne sig til mange ting. Men det man aldrig vænner sig til – det er sulten". 
Både Robert og Jytte overlevede. Og de er her stadig. De lever ikke for evigt. Og det måske vigtigste vi kan love hinanden. Det er at lade beretningerne leve.
For selvom jeg er et vedholdende optimistisk menneske. Så er noget af det, der kan bekymre mig – det er, når de sidste vidner ikke længere er iblandt os.
Hvordan skal vi så sikre, at erindringen får lov at leve videre?
Og det var jo ikke kun seks millioner jøder, der mistede livet under holocaust. 
Det var også deres børn, deres børnebørn og deres oldebørn. 
Med arrangementet i dag hjælper I os alle sammen med at holde erindringen i live. 
Tak for det. 
At huske og erindre er vigtigt. Men det kan ikke stå alene. Vi bliver nødt til at bruge den erindring til at gøre alt, hvad vi kan, for at historien aldrig gentager sig. 
Derfor vil jeg gerne bruge den her aften. Til endnu engang. At udtrykke min dybeste foragt. Over for de mennesker, som også i vor tid – og i vort land – puster til antisemitismen. 
De er her. De siger det. De gør det. Og vi må ikke – og vi skal ikke acceptere det.
Trusler mod jøder og andre minoriteter i Danmark er en trussel mod os alle. Mod de værdier hvorpå vi har bygget et af verdens bedste samfund. De værdier som binder os sammen. 
Friheden til at være den man er. Tro på den Gud man vil. I tryghed for sig selv og sine børn. Den er universel.
Intet mindretal skal udsættes for had. Det er ikke det Danmark, vi ønsker. 
I stedet for at dele os i grupper skal vi samles om at styrke fællesskabet. Engagere os i samfundet. På tværs af det, der kan skille os ad.
Det har vi tradition for i Danmark. 
Og det er måske også en af grundene til, at så mange danskere hjalp danske jøder med at overleve holocaust. 
Man hjalp ikke en jøde. Man hjalp sin nabo. Et medmenneske. En dansker. En bekendt. En ven. Eller en helt ukendt. Fordi det var ens forpligtelse.
Her viste det danske fællesskab sin styrke og vigtighed. Og det valg skal vi træffe igen.
Lad os bruge historiens allermørkeste kapitler til i fællesskab at bekæmpe antisemitismen, racismen og det had, der desværre lever i dele af det danske samfund. 
Og dermed i fællesskab stå fast – og stå op – for demokratiet, retsstaten og friheden. 
For det er – når alt kommer til alt – det bedste værn og eneste værn, vi har imod umenneskelighed. I Danmark. Europa. Og resten af verden.
Må vi aldrig glemme det, der skete.







Tale






Mr. President Zelenskyy.
First Lady Ms. Zelenska
Mr. Speaker.
Honored guests.
Dear friends.
Today is a proud day for Denmark.
We have a special guest.
A man of extraordinary courage.
A true hero. The very face of Ukraine’s fight for freedom.
A man I am happy to call my friend.
<chunk>Dear President Zelenskyy.
It’s an honor to welcome you and the First Lady here in Copenhagen. In Folketinget – the heart of the Danish democracy.
Your visit makes us proud. And humble.
Since the very beginning of this brutal war, we have followed the war through the Danish media. Supported your brave fight.
I am thankful for the full and strong support from the entire Danish Parliament.
Political parties from left to right – all united in the same wish: To help Ukraine as much as possible.
This is a very unique political situation.
A unity that truly underlines Denmark’s firm support for Ukraine’s fight for freedom.
<chunk>But that is not all.
You have many other friends here in Denmark.
If you look around this room.
You see people who have worked hard to find ways to support Ukraine and the Ukrainian people.
Danish companies, NGO’s, private citizens.
And there are many more. All around Denmark.
All sharing the same belief: That Ukraine has to win this war. That Ukraine will be free again.
We are all committed to stand by you. Until peace and justice is restored.
<chunk>Dear President.
On behalf of the Danish people: Thank you for your trust in us.
Denmark – all of Denmark – stands behind you.
Because we know that your fight is our fight.
We also know that what counts – is action. Delivering on the ground.
Mr. Zelenskyy.
Denmark might be a small country.
But our will is strong.
And we keep our word.
For as long as it takes. You can count on the Danes. And Denmark.







Tale






Kære alle her i salen. 
Kære alle jer, der ser med hjemmefra. 
Den tid, vi lever i. 
Den stiller os over for et grundlæggende valg… 
Og nej. Det er ikke næste folketingsvalg, jeg tænker på. 
Vores verden er blevet mere uforudsigelig. 
Kriserne står i kø. Krigen er tilbage på vores kontinent. 
Og det er nogle gange som om, at intet længere er, som det plejer. 
Det valg, vi skal træffe. Det er ikke et valg, som vi kan træffe én gang for alle. 
Det er et valg, der hele tiden udfordrer os. Som tester os. Og stiller krav. Til den enkelte. Og til fællesskabet. 
Nemlig: Hvad gør vi, når vi stilles over for selv de største og sværeste problemer? 
Står vi sammen? Insisterer vi på at enhver krise. Uanset hvad den handler om. Løses solidarisk. Med optimisme og fremtidstro. Holder vi fast i vores værdier?
Eller: Giver vi op? Lader falde, hvad der ikke selv kan stå. Finder løsninger for de få? Eller kæmper vi dag og nat for de mange? 
Kære alle. 
I Danmark giver vi ikke op, når det bliver svært. 
Tværtimod. Vi klør på. 
Danmark skal trygt igennem usikre tider. 
<chunk>Putin har taget verdens energi- og fødevareforsyning som gidsel i sin brutale angrebskrig mod et frit, europæisk land. 
Han puster til uro, splittelse og polarisering i hele Europa. Forsøger at destabilisere vores samfund. Og presser priserne op. 
Inflationen er et spøgelse, der går gennem vores økonomi. 
Alle mærker konsekvenserne. 
Og dem, der har mindst, mærker det mest. 
Mange stiller sig selv spørgsmålet: Hvor slemt bliver det? Hvor længe kommer det til at vare? 
Én ting er, at vi må klare os for mindre. Få pengene til at række længere. Det er der mange, der er nødt til. Og det er svært nok i sig selv. 
Noget andet er, hvis udgifterne løber løbsk og helt vælter budgettet.
Dén uro i maven. Dén utryghed for fremtiden. 
Den er ikke bare et problem for den enkelte familie. Den er et problem for os som samfund. 
Nok er det svært at bekæmpe inflationen. 
Men magtesløs. Det er der vist ikke mange, der mener, at den her regering er. 
Vi har ikke tænkt os at se passivt til, mens priserne bare stiger, huslejen bliver dyrere og udgifterne til el og gas eksploderer. 
Derfor skal vi gøre flere ting – på én gang. 
Vi skal først og fremmest dæmpe inflationen. 
Det skal vi gøre på en måde, der ikke forlænger problemerne. Og dermed skaber en endnu større krise. 
Det, vi gør – det skal være økonomisk ansvarligt. Nu – og på lang sigt. 
For det vigtigste. Det er, at priserne igen presses ned. 
Dernæst. Så skal vi holde fast i en høj beskæftigelse. 
Prisstigningerne er nu så voldsomme. Og rammer så bredt. At selv en familie, hvor både mor og far er i arbejde bliver udfordret på økonomien. 
Men tænk, hvis en af dem mister sit arbejde. 
Så risikerer det for alvor at gå galt.
Hvis vi til gengæld har de to ting på plads. Og det har vi: En ansvarlig økonomi. Og en høj beskæftigelse. 
Så kan vi afbøde de værste konsekvenser. 
Vi kan hjælpe danskerne. 
For få dage siden foreslog regeringen at indføre et midlertidigt loft over, hvor meget priserne på blandt andet el og gas kan stige her og nu. 
Så den pris, der skal betales nu. Ikke overstiger den pris, man betalte sidste efterår. 
I stedet kan stigningen over loftet indefryses. Og afdrages over flere år, når priserne forhåbentligt er faldet igen. 
Vi ved godt, at det ikke får regningen til at gå væk. 
Men her og nu, der vil det hjælpe mange danske familier gennem vinteren. 
Og den lille købmand eller brugs, som er uundværlige i ethvert lokalsamfund. De skal også hjælpes. 
Indefrysningen af energiregninger er langtfra det første vi gør for at afbøde de værste følger af inflationen. 
Det bliver heller ikke det sidste. 
For selvom vi ikke kan holde alle skadefri. 
Så skal også denne krise løses solidarisk. 
Vi har allerede aftalt et loft for, hvor meget huslejen kan stige. Der er givet varmecheck. En målrettet hjælp til pensionister.
Og ja, regeringen arbejder videre med flere initiativer. Noget af det, vi blandt andet ser på, er om man kan sænke elafgiften. 
Også i EU presser vi på. 
Det er ganske enkelt urimeligt, at nogle selskaber kan indkassere rekordstore overskud på grund af en krig. 
Mens helt almindelige mennesker må betale prisen. 
At gribe ind over for det. Det mener de Konservative er både ”forkert” og ”uklogt”. Som de siger, så er det ”farligt at blande socialpolitik med energipolitik”. 
Undskyld mig. Socialpolitik? 
Vi taler om en midlertidig beskatning af et overskud, der er blevet mangedoblet. På grund af en krig! 
Selvfølgelig bliver det svært. Og kompliceret. Sådan er det jo åbenbart altid, når man skal følge pengestrømme til dørs. 
Men så længe det er den her regering, der på mandat fra Folketinget skal repræsentere Danmark i EU. 
Så kæmper vi for, at selskabernes overnormale profit må og skal komme forbrugerne og os alle sammen til gode. 
<chunk>Kære alle.
Vi kom igennem – og vi kom godt igennem – corona. 
Vi kommer også godt igennem den her krise. 
Og når der midt i mørket. 
Alligevel er grund til optimisme. 
Så skyldes det en særlig dansk mentalitet. 
Vi gør os umage. 
Vi stiler højt. 
Og vi er ikke blege for at tage fat. 
Dansk økonomi står stærkt. Vi har overskud på de offentlige finanser. 
Kampen 
for 
beskæftigelse. Kampen 
mod 
arbejdsløshed. 
Det har altid været hjerteblod for os socialdemokrater. 
Og hvad er status nu? Antallet af danskere i beskæftigelse har aldrig nogensinde været højere. 
Er jeg stolt af det? Det kan I bande på. 
Den inflation, der presser os nu, kommer primært udefra. Fra en krig. Og fra en autokrat. 
Midt i de svære tider. Midt i dé her svære tider. 
Har Søren Pape foreslået, at vi kan undvære cirka 40.000 offentligt ansatte.
At topskatten skal fjernes. At retten til en værdig pension skal afskaffes. 
Hvorfor? 
Er det virkelig nu, at vores samfund skal gennemgå et omfattende økonomisk eksperiment? 
Den største udfordring i Danmark er da hverken, at der er for mange pædagoger til at passe på børnene. Eller for mange sosu’ere til at passe på de ældre. 
Den største udfordring i Danmark er da heller ikke, at de bredeste skuldre bærer de tungeste byrder. 
Tværtimod. 
Det er jo lige præcis det princip, der har gjort os til et af de mest velstående, lige og mest retfærdige samfund i verden. 
Det skal vi ikke sætte over styr nu. 
Det skal vi holde fast i! 
<chunk>Særligt hvis vi også i fremtiden ønsker os et stærkt velfærdssamfund. For os alle. Og ikke kun for de få. 
I 2030 bliver vi 125.000 flere ældre over 70 år. Og det er rigtig godt. 
Det bliver hurtigt bare et tal. 
Men der er jo mennesker bag. 
Det er alle jer, der blev født i 50’erne.
I 1949 eller cirka der omkring. 
I voksede op i skyggen af 2. verdenskrig. 
Nogle af jer har måske været gamle nok til at tage del i ungdomsoprøret. 
I var unge under oliekrisen. De bilfrie søndage. 
I oplevede spændingerne mellem øst og vest. 
Kan huske fattig-firserne. 
Murens fald. De glade 90’ere. 
Og 00’erne hvor vi kunne købe hele verden. Indtil vi lige pludselig ikke kunne det mere. 
Terror. 
Pandemi. Krig. 
I har i sandhed oplevet en del. 
Og efter et langt arbejdsliv. Begynder I nu at nærme jer pensionen. I får mere tid. Forhåbentligt både til fritidsinteresser, børn og børnebørn. 
I har god grund til at glæde jer! 
Men måske er der også en lille bekymring, som nager. Hvis I en dag ikke længere kan alt selv. 
Er velfærdssamfundet så stærkt nok?
Og hvad med jeres børnebørn? 
50.000 flere børn under syv år frem mod 2030. 
Hvem skal sikre dem en tryg hverdag, når mor og far er på arbejde? 
I har været med til at opbygge velfærdssamfundet. 
I er ikke nogen ældrebyrde. 
Og I skal ikke nu opleve, at velfærdssamfundet bliver afviklet. 
<chunk>I giver et bedre Danmark videre til os. Og vi skal give et bedre Danmark videre til vores børn. 
Men hvis ikke vi gør noget. Grundlæggende. Så risikerer vi, at velfærdssamfundet smuldrer for øjnene af os. 
Der mangler mange steder tid til omsorg. Der mangler medarbejdere. Dem der er, løber mange steder for stærkt. 
Mange offentligt ansatte går på pension i de kommende år. To ud af fem SOSU-medarbejdere er over 50 år. 
Samtidig er der for få nye, der søger ind på uddannelserne. 
Antallet af unge, der vil uddanne sig til at være pædagog, sygeplejerske, lærer eller socialrådgiver. Er faldet med 24 pct. på kun tre år. 
Så hvad gør vi?
Vi politikere. Vi kan skændes, til vi er blå og røde i hovedet. 
Men uanset, hvem der har ansvaret efter et valg. Så er udfordringen den samme. 
Jeg bilder mig ikke ind, at vi socialdemokrater har alle svarene. Dem skal vi finde – som vi plejer – i et bredt, politisk samarbejde. 
Men jeg ved, at der ikke findes kun én løsning. 
Vi er nødt til at kunne diskutere alt. Også løn. 
Det her handler ikke om at male fanden på væggen. Det meste i vores velfærdssamfund fungerer godt. 
Det handler heller ikke om, at offentligt ansatte skal til at være lønførende. 
Det skal til enhver tid være de konkurrenceudsatte, private erhverv, der sætter rammen for lønudviklingen på det danske arbejdsmarked. 
For vi lever af vores eksport. 
Uden et konkurrencedygtigt, privat erhvervsliv. Ingen velfærd. 
Men uden velfærd. Ja, så er vi altså heller ikke særligt konkurrencedygtige. 
Lønnen har betydning. 
For samfundets anerkendelse af at arbejdet med mennesker er det fornemmeste, man kan uddanne sig til. 
Og lønnen har betydning for, om lederne ude i børnehaver, skoler og på plejehjem og sygehuse kan fastholde og rekruttere medarbejdere.
Løn og arbejdsvilkår. 
Det må og skal være en del af en helhedsløsning, der skal til for at fremtidssikre det danske velfærdssamfund. 
I dag vil jeg gerne sige nogle ord direkte til social- og sundhedshjælperne og assistenterne. 
I er nogle af de allervigtigste for vores samfund. I passer på os andre, når vi er syge. I er der den dag, vi skal herfra. Og i mange andre af livets sårbare situationer. 
Men lad os være ærlige: I dag er der ikke prestige nok i faget. 
Mange SOSU’ere, jeg møder, har oplevet at skolelærere, forældre eller vejledere har forsøgt at tale dem væk fra at arbejde med mennesker og ind i gymnasiet i stedet for. 
Vi bliver nødt til at gå den modsatte vej. 
Lad os sige til de unge, at hvis du uddanner dig som social- og sundhedshjælper. Eller assistent. Så foreslår vi, at i stedet for SU, så vil du i fremtiden få løn under din uddannelse. 
Vi håber, at det kan tiltrække flere både unge og voksne. Og samtidig give nutidens SOSU’er flere kolleger og dermed mere omsorg til de ældre. 
Kære SOSU’er. 
I skal være stolte af jer selv. Og det skal vi andre også. 
Anna, jeg mødte på SOSU-skolen i Vejle, havde fået at vide, at hun var for klog til at arbejde med mennesker. 
For klog?
Som hun sagde: 
”Der skal ikke være noget, der hedder at ’du er for klog til arbejde med mennesker”. 
Det har du fuldstændig ret i! 
<chunk>Vi skal også videre i kampen mod bureaukratiet. 
Papirarbejde. Flere og flere penge, der bruges på administration. 
Hvordan kom det dertil? Der er jo ikke nogen, der har ønsket det. Alle er enige om at gøre op med det. Hvorfor er det så egentlig så svært? 
New public management blev skabt til samfund helt anderledes end det danske. Og tankegangen er ved at ødelægge vores unikke danske velfærdssamfund. 
Vi hverken kan eller skal markedsgøre relationerne mellem mennesker. 
Derfor vil regeringen foreslå, at det tunge styringssystem falder bort. 
Kommunerne skal sættes helt fri af næsten al lovgivning på udvalgte velfærdsområder. Og til gengæld fjerne de regler, de selv må have indført. 
Så man ude på den enkelte institution. Hos de enkelte medarbejdere og ledere. Får friheden og ansvaret tilbage. Til at levere de bedste løsninger for danskerne. 
Vi foreslår også et regelstop. Hvis Christiansborg vil indføre en ny regel, der tager tid væk fra mødet mellem medarbejderne og borgerne. Så skal der samtidig fjernes en anden regel. Og helst flere.
Vi vil se hele vejen rundt. 
Det handler også om uddannelse. 
Er vi dygtige nok til at forberede de studerende til det arbejdsliv, der venter? Det tror jeg ikke, vi er. 
På mange studier er der for få timer. Måske for lidt vejledning. Og meget af undervisningen foregår på store hold. 
Kære unge. 
Vi har allerede afskaffet den tidligere regerings årlige to-procents besparelser på uddannelse. 
Vi har fjernet uddannelsesloftet. 
Vi har afsat midler, så vi kan sænke klasseloftet i de mindste klasser. 
Vi har investeret i folkeskolen, ungdomsuddannelserne og en række af de videregående uddannelser. 
Men det er ikke nok. 
Når regeringen inden længe fremlægger vores næste store reformplan. Danmark kan mere III. 
Så tager vi de næste skridt. 
Danske unge. I skal være de bedst uddannede i verden. 
Men hvis der efter et valg kommer en borgerlig regering. 
Hvad sker der så?
Når topskatten skal afskaffes. Bliver investeringerne i jeres uddannelse så rullet tilbage? 
Når der skal indføres nærmest nulvækst i den offentlige sektor. Hvor mange undervisere skal I så undvære? 
Og når selskabsskatten for de største virksomheder skal sænkes. Hvor meget skal der så spares på jeres SU? 
Det plejede at være et konservativt slogan, at man ikke ville efterlade regningen i børneværelset. Men hvad nytter det, når de i stedet smider den ind i teenageværelset? 
Kære alle. 
Vi efterlader ikke regningen hos vores børn og unge. 
<chunk>Før sidste valg sagde vi, at vi ville tage et opgør med centraliseringen af vores land. 
Det har vi gjort. 
Nu er nærheden på vej tilbage. 
Se bare på kortet bag mig. 
Vi har sørget for flere uddannelser i hele Danmark. 
Du kan nu blive jordemoder i Slagelse. Datamatiker i Tønder. Maskinmester i Thisted. Og snart kan du også blive jurist i Esbjerg og dyrlæge i Foulum ved Viborg. 
20 nye nærpolitistationer. På Amager. I Struer.
Otte nye skattecentre. I Frederikshavn og Fredericia. 
Og der kommer nu flere praktiserende læger. I de udsatte boligområder i de store byer. Og i de tyndt befolkede dele af vores land. 
Der er mange, der gerne vil skabe modsætninger. Mellem København og Kerteminde. Mellem Aarhus og Aars. 
Hvorfor? Er det overhovedet nødvendigt at spille landsdele ud mod hinanden? 
Vi har jo så lille et land. Knapt 6 millioner indbyggere. Intet sted i Danmark er der mere end højst 50 kilometer til havet. 
I en verden præget at uro og konflikter. Er det så splittelse, Danmark har brug for? 
Pandemien har skabt polarisering. Inflationen risikerer at gøre det samme. 
Men vi vælger selv. Jeg tror mere på samarbejde og brede løsninger. Og på ét sammenhængende Danmark. 
Det generer næppe nogen her i Nordjylland, at der indføres miljøzoner i København, så luften bliver renere i hovedstaden. 
Og når unge studerende, som i dag bor i storbyen, kommer hjem og besøger deres forældre i stationsbyerne. Vil de så ikke gerne have, at butikkerne stadig har åbent i deres barndomsby? 
Som parti bestemmer man jo selv, om man kun har øje for dele af Danmark. Eller om man ser hele Danmark. 
Men en regering.
Ja, den skal være regering for hele landet. 
<chunk>Måske er det noget i vores tid. Det her med modsætninger. 
Kan det virkelig passe, at man både kan spise makrel i tomat. Og læse skønlitteratur? 
Kan det virkelig passe, at man både kan li’ håndbold. Og en forestilling i Det Kongelige Teater? 
Kan det virkelig passe, at man kan synge med på Kandis og Kim Larsen. Og samtidig interessere sig for podcasts? 
Jeg ved ikke med jer. 
Men jeg kan godt. 
Og i virkeligheden tror jeg, de fleste har det sådan. 
Livet rummer så mange muligheder. Så mange gode oplevelser. 
Det behøver ikke være sådan, at noget er finere end andet. 
Det behøver heller ikke være sådan, at man skal passe ned i en bestemt boks. 
Og vi behøver ikke mistænkeliggøre hinanden. 
Heller ikke i politik. 
Kære Søren Pape. Kære Jakob Ellemann. 
Vi er politisk uenige om retningen for Danmark. Vi prioriterer forskelligt.
Men jeg ved, at I elsker vores land. 
Derfor glæder jeg mig også til flere diskussioner med jer. 
Også selvom, at I tilsyneladende er nødt til at være to statsministerkandidater denne gang… 
Enige, det ved vi jo godt, at I ikke er. 
Selvom I gjorde, hvad I kunne for at skjule det, da vi mødtes til debat på DR for et par uger siden. 
Det var lidt som at diskutere med Dupont og Dupont fra Tintin. Hver gang én sagde noget, sagde den anden, ”Lige mine ord, Dupont”. 
Kære Søren og kære Jakob. 
Jeg har respekt for jer. 
Jeg har respekt for, at I kæmper for det, I tror på. 
Men jeg lover jer. På vegne af Socialdemokratiet. 
At I begge to får kamp til stregen! 
<chunk>Virkeligheden handler om samarbejde. 
Derfor ærgrer det mig, at I stadig – og stædigt – afviser ideen om en regering henover midten. 
I vil slet ikke gå ind i diskussionen. Overveje for og imod.
Det er bare: Nej. 
Hvis nogen af jer har set Anders Matthesens film ”Terkel i knibe”. Så husker I måske, at Terkel har en far, der altid siger nej. Uanset hvad han bliver spurgt om. 
Nej. 
Nej. 
Nej. 
Det er i øvrigt Terkels mor, der siger: ”Vi diskuterer ikke. Vi skændes”. 
Men alt i politik skal ikke være en kampplads. Dertil er Danmarks udfordringer for store. Og vores land for vigtigt. 
Desværre virker det som om, at det for jer to er vigtigere. Hvad Pernille Vermund, Morten Messerschmidt, Inger Støjberg og Alex Vanopslagh mener. 
End hvad I kan samarbejde med os andre om. 
Hvad betyder det for vores tids største krise? Klimakrisen. 
Lad os tage Nye Borgerlige og Liberal Alliance. De er ikke engang med i klimaloven. De deler ikke målet om, at vi frem mod 2030 skal reducere vores CO2-udledninger med 70 pct. 
Hvis det er de partier, der får de afgørende mandater efter et valg. 
Så ser det sort ud for klimaet. 
Og klimakrisen er virkelighed. Her og nu.
Vi har ikke tid. Og vi har ikke råd. Til at sænke tempoet. 
Da Jakob Ellemann blev spurgt direkte til, om landbruget skal til at betale seriøse CO2-afgifter. Så indledte han med at sige – og jeg citerer: ”Man skal lige træde et skridt tilbage”. 
”Man skal lige træde et skridt tilbage”… 
Helt ærligt. 
Som Sebastian sang lige før: 
”Ét skridt frem og to tilbage. 
Til der hvor jeg var lige før”. 
Vi skal ikke tilbage, til hvor vi var lige før. 
Danmark skal gå forrest. Det gør vi nu. 
Og det bliver vi ved med, så længe den her regering sætter tempoet sammen med Radikale, SF, Enhedslisten og Alternativet. 
Står det til os. 
Så skal vi ikke træde et skridt tilbage. 
Vi skal træde ti skridt frem! 
Det gælder også landbruget. 
Under denne regering er der i gennemsnit indgået en grøn aftale hver anden uge.
Det er ikke tilfældigt, at det netop er Danmark, der var vært for Nordsø-topmødet i foråret. 
I Esbjerg samlede vi Tysklands kansler, premierministrene fra Nederlandene og Belgien og EU-Kommissionens formand. 
Med Esbjerg-erklæringen besluttede vi at firedoble vores havvindkapacitet i 2030. Og tidoble den i 2050. 
Det kan dække strømforbruget i op til 230 millioner europæiske hjem. Og levere mindst halvdelen af den havvindenergi, som EU skal bruge for at blive klimaneutrale frem mod 2050. 
Vi vil have, at Nordsøen bliver det ene af Europas nye, grønne kraftværker. Det andet skal ligge i Østersøen. 
Også her har vi valgt under denne regering at skabe alliancer langt udover vores egne grænser. 
Tyskland, Finland, Sverige, Estland, Letland, Litauen og Polen. Vi lande har nu i fællesskab en ambition om at syvdoble havvindmøllekapaciteten i Østersøen i 2030. 
Vi gik til valg på som socialdemokrater at gøre Danmark til en grøn stormagt. 
Nu er vi godt i gang med at gøre Europa til en grøn stormagt! 
<chunk>Sort blokpolitik vil sætte Danmarks klimaindsats over styr. 
Og klima handler jo ikke længere kun om klima. 
Det er arbejdspladser, vi risikerer at gå glip af. 
Det er virksomhedernes konkurrenceevne, der kan blive mindre.
Det er vores modstandskraft overfor Putin, der vil blive svækket. 
Men først og sidst så handler det her om det ansvar, vi har overfor vores jordklode. Overfor vores børn. Overfor vores unge. 
Det er netop børn og unge, der for alvor har sat klimaet på den politiske dagsorden. 
Den kamp har defineret jeres generation. 
Men der er også andre emner, der fylder. 
Langt de fleste børn og unge har det godt. Men ikke alle. 
Sårbarhed. 
Angst. Ensomhed. 
Den følelse af, at ingen forstår mig. 
Jeg er forkert. Jeg passer ikke ind. 
Sådan er der nogle af jer, der har det. 
Sådan er der for mange af jer, der har det. 
Jeg synes mest af alt, at det kræver en samfundsdiagnose. Det må, og det kan ikke være et individuelt problem, når så mange børn og unge mistrives. 
Vi må kigge kritisk på skolen og på uddannelserne. På de sociale medier. På hvordan vi gør hinanden mere robuste til at møde livet. Hvordan vi skaber et samfund, hvor følsomhed ikke bliver til sygdom.
Og så skal vi forbedre psykiatrien. 
Efterslæbet er stort. Forebyggelsen halter. Og behandlingen til dem, der har brug for den, er ikke tilstrækkelig. 
Derfor forhandler vi nu om en 10-års plan med partierne. 
Mange er utålmodige. Det forstår jeg godt. 
Det kræver et langt, sejt træk af nå i mål. Men det har vi gjort før, når vi stod over for store udfordringer i vores sundhedsvæsen. 
Og i mål – det skal vi også her. 
Når det handler om psykiatrien. Børn og unge, der ikke har det godt. 
Så 
skal 
vi gøre det bedre! 
<chunk>For tre år siden fik Danmark et nyt politisk flertal. En ny regering. En ny retning. 
Økonomien er grundlæggende stærk. 
Vi har startet et opgør med tidligere tiders centralisering. 
Der er vedtaget en samtykkelov. 
Minimumsnormeringer. 
Energi-øer og mere vild natur.
Og vi har selvfølgelig sat velfærden først. 
Børnehaver, skoler og plejehjem. Det er ikke guld og grønne skove. Så langt fra. Men det er blevet bedre. 
Inflation. Det udhuler privatøkonomien. 
Nulvækst. Det udhuler velfærdssamfundet. 
Og Arne… 
Kan I huske ham? 
Kan I huske, hvad de sagde? 
At der ikke var problemer med nedslidning. 
At det var bluff. 
Ja, faktisk det største bluff i dansk politik i generationer… 
Men Arne. Og 43.800 andre. De har nu en ret til tidlig pension. 
En rettighed, som ikke skal afskaffes igen! 
Alligevel siger de nu det samme om løn. 
At det er bluff. 
Gad vide, om de har overvejet. At vi rent faktisk mener det vi siger.
Og endnu vigtigere. 
At vi leverer det, vi siger. 
Det har på alle måder været en helt anden valgperiode, end nogen kunne forudse. 
Først en global pandemi. 
Så en krig. 
Nu mangel på energi. Inflation. 
De største kriser i mange årtier. 
Det har været en hård tid. Det er det stadig. Med mange svære beslutninger. 
I Danmark valgte vi fra start at stå sammen. Derfor har vi klaret os godt. Splittelse er det letteste. Men også det mest ødelæggende. 
Hver gang vi vælger at samarbejde på Christiansborg. Så vinder Danmark. 
Vi kom igennem ubetrådt land. Med fejl undervejs. 
Men resultaterne. 
De taler for sig selv! 
Flere end 350 aftaler er det foreløbigt blevet til i denne her regeringsperiode. Langt de fleste af dem henover midten med forskellige politiske partier. 
Et nationalt kompromis. Vi styrker forsvaret markant. Det samme gælder vores engagement i NATO.
Og den 1. juni stemte danskerne ja til at afskaffe forsvarsforbeholdet. 
Fremover kan Danmark engagere sig fuldt ud i det europæiske samarbejde om sikkerhed og forsvar. 
Tak til alle jer, der førte kampagne og kæmpede for det bedste resultat ved en EU-folkeafstemning nogensinde i danmarkshistorien. 
Jeg behøver bare sige ét tal: 
66,9 pct.! 
<chunk>Kære socialdemokrater. 
Hvad er de vigtigste prioriteter for os i den kommende tid? 
For det første: Danmark skal godt igennem inflationskrisen. 
Vi skal holde fast i høj beskæftigelse og lav arbejdsløshed. Det kræver en ansvarlig økonomisk politik. Det kræver flere reformer. 
Samtidig skal vi holde inflationen så langt nede som muligt. Og afbøde de værste konsekvenser. 
Det forhandler vi med Folketingets partier om nu. 
Og i regeringen. Så forbereder vi yderligere hjælp. 
På vores vagt. Bliver ingen ladt i stikken. 
For det andet skal vi fastholde en stram udlændingepolitik og løse problemerne med kriminalitet.
Bare et eksempel: 
For nylig stod tre drenge på en S-togsstation i København. De var i godt humør. Det var sent om aftenen. De grinte og havde det sjovt. 
Et tog stopper. To andre drenge stiger ud. Overfalder de tre drenge. Voldeligt. Uforståeligt. 
Da regeringen foreslog en gennemgribende strafreform. Med øgede straffe for blandt andet vold. Så blev jeg mødt med mistro. 
Kan det virkelig passe, at der er områder i landet, hvor folk føler sig utrygge? 
Og ja. Siden da har jeg modtaget utallige historier om grænseløs vold og hensynsløs opførsel. Det her var bare en af historierne. 
Det er derfor, vi foreslår højere straffe! 
Kriminaliteten og den sociale kontrol med særligt alt for mange piger sætter dybe spor. 
Forudsætningen for at vi kan håndtere de udfordringer. Det er, at vi har styr på, hvor mange der kommer hertil. 
Mange af jer, der er kommet hertil, har taget Danmark til jer. I taler sproget, er i arbejde, uddanner jer. Og I deler vores grundlæggende værdier. 
Men der skal stadig være styr på antallet. 
Derfor fortsætter vi vores arbejde for et helt nyt og mere retfærdigt asylsystem. 
Det er det rigtige og mest humane for de mennesker, der i dag er prisgivet menneskesmuglernes brutalitet. Og det er det rigtige for Danmark og for Europa.
For det tredje: Vi bliver ved med at støtte vores venner i Ukraine. 
Danmark er et land, der engagerer sig. Som løfter vores ansvar og mere til i en stadig mere usikker verden. 
Der kan kun være én konklusion på krigen: Demokratiet og friheden skal vinde. Ukraine skal vinde. 
Men Ukraine kan ikke vinde den her krig alene. Danmark skal blive ved med at hjælpe. Med våben, træning og humanitær bistand. Genopbygning. 
Putins luner skal ikke bestemme grænsedragninger i Europa og heller ikke prisen på din varmeregning. 
Og derfor – som det fjerde: Så må vi ikke gå baglæns på klimaindsatsen. Tværtimod. Tempoet i den grønne omstilling skal sættes yderligere op. 
Vi er klar til de næste store skridt. 
At der kan flyves grønt på en indenrigsflyvning i 2025. 
Vi skal se på en CO2-afgift for dansk landbrug. 
Og så skal vi have opført meget mere vedvarende energi. 
Endelig, for det femte: Socialdemokratiet har viljen og modet til at tage ansvar. 
Vi sagde før sidste valg, at Danmark er for lille et land til for store forskelle. Det er lige så rigtigt i dag som dengang. 
Vi vil have et øje på hele landet.
Vi lader ikke dem, der har mindst, betale den største regning. 
Velfærdssamfundet er ikke en belastning, der skal slankes eller effektiviseres til ukendelighed. 
Og nej, det er ikke rigtigt. Nødvendigt. Eller særligt dansk i øvrigt at lade de rigeste i det her samfund blive markant rigere, mens der skal skæres tusindvis af medarbejdere i velfærdssamfundet. 
Kære alle. 
I ved, hvad Socialdemokratiet står for. 
I kender regeringen. 
I kender mig… 
I ved, hvor I har os, når de svære beslutninger skal træffes. 
Og tro mig: Landet kommer også fremover til at have behov for lederskab. 
Nogen, der tør tage ansvar. 
Træffe de svære beslutninger. 
Vi skal trygt igennem usikre tider. 
Det kræver, at vi finder balancerne. Mellem land og by. Mellem økonomisk ansvarlighed og social retfærdighed. Mellem mennesker, der er forskellige. Mellem fortid og fremtid. Mellem alvor og optimisme. 
Det kan regeringen. 
Det kan Socialdemokratiet.
Lad os passe på fremtiden! 
Tak for ordet. 







Tale






Kære alle sammen.
Hjertelig velkommen.
I dag er en særlig dag.
Jeg har set frem til den.
I dag skal vi ansigt til ansigt sætte ord på det svigt, som 22 grønlandske børn blev udsat for, for lang tid siden.
I seks, der sidder her foran mig.
Og 16 andre, som desværre ikke er her mere.
<chunk>Til sommer er det 71 år siden, at I blev sat på et skib mod Danmark.
Mellem 4 og 9 år var I, da I måtte tage afsked med jeres familie og jeres land.
Det var en lang rejse, I blev sendt ud på. Og en fremmed verden, der mødte jer.
Alle børn har brug for og fortjener tryghed og stabilitet. Det var de to ting, man tog fra jer.
I blev gjort til hovedpersoner i et forsøg. Som skulle komme til at mærke mange af jer for livet.
Ingen spurgte jer, om I ville være med.
Ingen forberedte jer på det, der ventede.
<chunk>I blev sendt bort fra jeres hjem og alt det, I kendte.
Og i stedet for at give jer noget. Så blev meget taget fra jer:
Jeres familier. Jeres sprog. Jeres rødder.
Og måske værst af alt: Den følelse af at høre til, som alle mennesker har brug for.
I har fortalt om følelsen af ensomhed. Af at være ”Palle alene i verden.”
Følelsen af at være anderledes. Drillerier og hån.
Oplevelsen af at stå uden for fællesskabet.
Flere af jer har også talt om splittelsen. Rodløsheden. Om ikke rigtigt at være grønlændere. Og ikke rigtigt være danskere.
I blev fremmede i jeres eget liv, i jeres eget land.
Det tab af familie. Af tilhørsforhold. Af identitet.
Det fortjener intet barn – intet menneske – at opleve.
Jeg forestiller mig, at der er spørgsmål, som har fulgt jer hele livet:
Hvorfor var det lige mig, der blev valgt?
Hvorfor gav min familie mig fra sig?
Hvorfor passede de voksne ikke bedre på mig?
Jeg kan ikke svare på de spørgsmål. Men jeg kan sige noget andet:
Det, I var udsat for, var forkert.
Det var umenneskeligt.
Og det var hjerteløst.
<chunk>Ingen af os kan lave om på fortiden.
Vi kan ikke gøre alt det dårlige, der skete, godt igen.
Dertil har smerten været for stor.
Men vi kan forholde os til det. Vi kan tage ansvaret på os.
Og vi kan gøre det, der i mine øjne er det rigtige: Sige undskyld.
Jeg håber jeg, at I kan bruge dagen i dag til at sætte et punktum. Få løftet noget af smerten fra jeres skuldre.
I var en del af noget, som aldrig skulle have været sket.
Så kære Emil.
Kære Kristine.
Kære Eva.
Kære Helene.
Kære Gabriel.
Og kære Stine.
Jeres fortællinger har berørt os dybt.
Derfor siger Danmark i dag det eneste ord, der er det rigtige at sige:
Undskyld.
Til jer, der er med her i dag. Til jeres pårørende.
Og til de 16, der ulykkeligvis ikke længere er blandt os.
Undskyld for det, der blev gjort.
Undskyld for det, der ikke blev gjort.
Undskyld for alt det, der blev taget fra jer.







Tale






Man siger, at kriser viser, hvilket stof man er gjort af. Foråret 2020 skulle blive Danmarks styrkeprøve. En fælles fjende. En global pandemi. Og hvilket stof! Fællesskab. Samfundssind. Handlekraft. Danmark viste, alt det vi kan. Vi blev mindet om, hvor sårbare vi er, når vi er alene. Og husket på, hvor stærke vi er, når vi står sammen. Vi kunne have accepteret, at sygdommen tog tusindvis af liv. Men i Danmark skal en virus ikke bestemme, om sundhedsvæsenet bukker under. Slår tusinder ihjel.
Vi lader ikke en virus ødelægge tilliden til vores samfundsmodel. Og dermed fundamentet for vores samfundsøkonomi. Det gjaldt i foråret – det gælder nu. Efter sommerens afmatning er coronaen vendt tilbage.
Det var forventet, at virussen ville få fat igen, men det er sket hurtigere, end vi havde håbet.
De seneste tre uger har vi i gennemsnit haft omkring 450 nye smittede om dagen. Og i går havde vi 120 indlagte. Det højeste antal siden maj.
Indtil videre er det lykkedes os at bremse stigningen, inden den har fået for godt fast. Nye restriktioner har desværre været nødvendige.
Sådan er det også i mange andre lande. Vi ser i hele Europa, at virussen breder sig hurtigt.
Meget tyder på, at vi i Danmark, som situationen er lige nu, har styr på epidemien. Det skyldes ikke mindst, at vi er et af de lande i verden, der tester allermest. Men sundhedsmyndighedernes vurdering er stadig, at tallene er for høje, nu hvor vinteren er på vej.
Derfor er der brug for alles indsats – igen.
Inden længe vil regeringen – som lovet – præsentere et varslingssystem, der giver mere forudsigelighed omkring, hvad vi gør, hvis smitten stiger. Den såkaldte dans med corona er og bliver hård, lang og udmattende. Ældre, der oplever ensomheden. Smittede, som bliver bange. Medarbejdere, som frygter for jobbet. Iværksættere, som kæmper for deres livsværk. Kulturlivet, der higer efter publikum. Og de fleste savner livet, som det var – og skal blive igen. Spontaniteten og nærheden. Et kram. Jeg savner det selv. Men virus skal heller ikke vinde denne gang. For hvad gør det ved et samfund. Et fællesskab. Ved mennesker. Hvis fanden bare kan tage de sidste – dem, som alligevel er svage?
Sådan må vi aldrig tænke. Sådan må det aldrig blive.
Vi har bevist, at vi både kan værne om det enkelte menneskeliv – og samtidig være et af de lande i Europa, hvis økonomi ser ud til at komme bedst igennem krisen.
Fordi vi lukkede smitten ned – kunne vi åbne samfundet hurtigt igen. Sundhed og økonomi er ikke hinandens modsætninger. Tværtimod. Tryghed er fundamentet for fremgang.
Alle i Danmark har del i vores fælles resultater. Og selvom det er svært, selvom smitten igen byder os trods, så har jeg aldrig været mere optimistisk på Danmarks vegne. Coronaen er et forstørrelsesglas – på vores liv, på vores samfund. Vi kan se, at politik gør en forskel. Nu ved vi, hvor meget vi kan. Når vi vil. Når det gælder. Når vi samler kræfterne.
Det skal vi bruge til at få Danmark ud af krisen – og ind i fremtiden. I foråret faldt bruttonationalproduktet med næsten 7 procent. Et hårdere tilbageslag end under finanskrisen. Men finanskrisen havde rod i grundlæggende ubalancer i økonomien. Årtiers deregulering. Overforbrug. Blind tro på markedskræfterne. Den her krise er anderledes og vores modstandskraft er større.
Rettidig omhu, en flittig befolkning og de reformer, vi har aftalt her i Folketinget, har skabt en sund dansk økonomi. Lav offentlig gæld. Høj kreditværdighed. Dygtige medarbejdere. Stærke virksomheder. Derfor kunne vi i Folketinget vedtage Danmarkshistoriens største hjælpepakker.
Læg dertil trepartsaftaler med lønmodtagere og arbejdsgivere. Sektorpartnerskaber med erhvervslivet som kom i stand - næsten hurtigere, end vi kunne nå at foreslå dem. Når vi engang ser tilbage, vil det, vi gjorde sammen, stå som en stjernestund for dansk samarbejde og demokrati. Vi blev ramt hårdt. Vi håndterede det hurtigt og har klaret det langt bedre, end man kunne have frygtet. Både sundhedsmæssigt og økonomisk. Fagforeninger. Arbejdsgiverorganisationer. Virksomheder. Frivillige foreninger. Kulturinstitutioner. Offentlige myndigheder – alle jer, som hjælper og får Danmark igennem: Tak. Og ikke mindst: Tak til jer her i Folketinget. Jeg har dyb respekt for, at alle partier stod klar, da Danmark vaklede for en stund. I var der. Som ledere. Som kolleger. Som mennesker. Taktik blev lagt til side. Danmark sat forrest. Ved vores fælles indsats – på tværs af interesser – står dansk økonomi et bedre sted end mange andre lande. Men flere er ramt – også herhjemme.
Vi har udvidet og forlænget mulighederne for at få dagpenge. Styrket sikkerhedsnettet i en svær tid. Det er den danske vej – og et klart politisk valg. Vi er solidariske.
Siden februar er arbejdsløsheden steget med 34.000 personer. Bag hver fyreseddel er et menneske. Og en familie. Ægteparret i Tårnby – hvor begge var ansat i eller omkring lufthavnen. Som nu begge står uden job. I kan ikke betale huslejen med sunde statsfinanser.
Vi kan ikke fjerne usikkerheden. Og den vil fortsætte. Både for lønmodtagere og virksomheder.
Men for en socialdemokratisk regering er det en kerneopgave at bekæmpe arbejdsløshed. Det kræver også, at vi får eksportvirksomhederne godt igennem.
Næsten 800.000 danske jobs er direkte eller indirekte afhængige af eksporten. Danmark er en handelsnation. Derfor foreslår regeringen – ovenpå de omfattende hjælpepakker – at føre en meget ekspansiv finanspolitik i 2021 og i de kommende år. Vi kan kun bringe Danmark ind i fremtiden ved at investere.
Det er ikke en naturlov, at en krise skal betales af mennesker, som i forvejen har en usikker tilknytning til arbejdsmarkedet. Det er ikke en nødvendighed, at velfærden må holde for. Og det er ikke fremsynet at efterlade regningen på kollegieværelset. I form af den ungdomsarbejdsløshed, som vi har set før. Ikke mindst i 80’erne.
Den her krise skal vi løse anderledes. Danne, uddanne og udvikle. Så både unge og mere erfarne kan trække nye livsspor. Få et nyt arbejde, hvis det gamle forsvinder. Uddanne sig til fremtiden. Jeg er taknemmelig over, at vi har lavet en trepartsaftale om lærlinge, som holder hånden under danske lærepladser og gør det økonomisk muligt – også for virksomheder i vanskeligheder – at ansætte flere lærlinge i praktik. Og holde på de elever og lærlinge, man allerede har. Bliv ved med det. Vi får brug for flere faglærte i fremtiden. Jeg er stolt over, at vi har afsat midler til at oprette 5.000 ekstra studiepladser på de videregående uddannelser. Så der er bedre plads til de tusindvis af unge, som måtte droppe sabbat-rejsen ud i verden. Men i stedet kan pakke tasken for at begynde at studere. Og jeg er glad for, at et flertal i Folketinget står bag, at mennesker, som ikke har en uddannelse, nu kan lære nyt. Til et højere dagpengebeløb. Blive faglærte. Måske få papir på det, man allerede kan. Jeg vil opfordre til, at så mange ledige som muligt går i gang med en uddannelse. Selvom jeg godt ved, at nogle af jer nok ikke har de bedste minder fra skoletiden. Så bliv ved. Uddannelse er ofte en forudsætning for, at man kan åbne nye døre i livet. Landsdele og brancher er ramt forskelligt. Nogle er kommet tilbage på niveau. Frisører og tøjbutikkerne. For andre er det faktisk gået frem. Byggemarkederne, supermarkeder og nethandlen. Men oplevelsesøkonomien, rejsebranchen, restauranter, barer og hoteller. Kulturen, sporten. For jer er det en hård tid.
Noget skyldes restriktioner. Andet, at hele verden er ramt af coronaen.
Ingen kan tilpasse sig på så kort tid. Derfor satte vi ind med akut krisehjælp. Men på længere sigt kommer corona til at forandre virkeligheden for mange virksomheder. På finanslovforslaget har vi sat mere end ni milliarder kroner af. Til genstarten af Danmark og håndteringen af coronaen. Fra den europæiske genopretningsfond forventer vi, at Danmark får adgang til et beløb af cirka samme størrelse.
Det skal vi bruge til at sætte skub i udviklingen på de områder, som vi skal leve af i fremtiden.
I sidste uge indgik vi et grønt strategisk partnerskab med Indien. Selvom Indien er stort, er vores eksport til landet lille. Til gengæld er mulighederne enorme. Får vi samme eksportsucces som i Kina, kan vi fordoble vareeksporten til Indien – det vil svare til knap 4 milliarder kroner. Som Indiens premierminister Modi siger: Indien har størrelsen – Danmark har løsningerne. Tænk engang, af alle lande i verden har Indien: Verdens største demokrati – 1,3 milliarder mennesker – en afgørende spiller for klodens grønne omstilling – valgt os, Danmark, som det første og hidtil eneste land, de har indgået en grøn strategisk samarbejdsaftale med. Det viser, hvad vi kan.
Aftalen er god for klimaet, god for danske arbejdspladser og god for Danmarks placering i verdenssamfundet. Vi skal ikke vente på tiden efter corona. Det er nu, vi træffer de nødvendige beslutninger. Vi skal investere i teknologi. En betydelig del af danske industrivirksomheder oplever selv, at de er kommet styrket ud af krisen. Det skyldes i høj grad, at de har et digitalt forspring – så de er ude på verdensmarkedet før konkurrenterne. Sagt lidt forsimplet: Webshoppen virker. Produktionen fortsætter. Arbejdspladser fastholdes.
Digitaliseringen er gået fra at være ét konkurrenceparameter blandt mange – til i denne tid at afgøre virksomheders overlevelse. Også som samfund var vi hurtige til at omstille os og bruge Danmarks digitale styrkeposition. Patienten kunne ses af lægen via video. Eleverne kunne undervises online. Vi skal videre. Derfor har Danmark brug for en ny digitaliseringsstrategi. Det arbejde vil vi nu sætte i gang med den ambition, at Danmark fortsat skal være et digitalt udstillingsvindue. I stedet for bare at genoprette fortiden skal vi sætte endnu mere strøm til fremtiden.
I sidste måned besøgte jeg Motalavej sammen med justitsministeren og boligministeren.
Et boligområde i Korsør, som alt for længe har været præget af uro. Vi mødtes med forskellige beboere og boligforeningen. En kvinde tog ordet. Jeg fik desværre ikke hendes navn. Hun havde minoritetsbaggrund på en eller anden vis. Og hun var dybt forarget. Hvorfor? Jo, hun syntes, at reglerne er for slappe. Hvorfor tager I ikke bare kontanthjælpen fra dem, som laver ballade? spurgte hun. Jeg kan godt forstå frustrationen. Alt for mange steder har utrygheden fået lov at slå rod. Skal vi acceptere, at der er steder i Danmark, hvor ganske almindelige mennesker skal være bange for at være? Hvor beboere er utrygge ved at komme sent hjem fra arbejde? Eller bekymrede for at sende deres børn ned og lege? Aldrig i livet. Vi kan ændre det – vi skal ændre det. Men det kræver, at vi taler om tingene, som de er – og at vi får nuancerne med. Mange af jer, der har jeres rødder uden for Danmark, tager i dag et stort ansvar. Yder en indsats. Iværksættere, rengøringsassistenter, designere, virksomhedsledere, sportsstjerner, sosu’ere, musikere, ingeniører, håndværkere, pædagoger, sygeplejersker, læger, buschauffører.
Jeg bliver stolt, når jeg ser de unge – især mange unge piger – som klarer sig godt på uddannelserne. Det er stærkt. I er forbilleder og fortrop for en hel generation. Mange af jer står i en værdikamp – en frihedskamp – for at vriste jer fri af den forældede og forstokkede kultur, der desværre stadig hersker i nogle kredse.
Hvor kvindekampen herhjemme foregik i fuld offentlighed i 70’erne med protestmarcher i gaderne og indslag i tv, så foregår jeres kamp mere i det skjulte. Det gør jeres kamp sværere end vores. Derfor er der brug for, at vi alle bakker op. Det gælder også herboende imamer. Alle jer, som vil Danmark. Hold fast i det. Og alle I unge mænd der via de sociale medier tager afstand fra vold ovenpå drabet i Brønshøj i sidste uge: Bliv ved med det. Tag afstand fra det forkerte – ansvar for det rigtige. Jeg er rundet af kampen for social retfærdighed. For et samfund med muligheder for alle – ikke kun chancer for de få. Og vi ved alle sammen, at der er en kæmpe forskel på at vokse op i Gellerup og i Gentofte. Opvækstbetingelser er skævt fordelt – desværre.
Men jeg har ingen forståelse for, at den forskel omsætter sig i chikane, overfald eller brutal opførsel.
Vi bliver nødt til også at holde fast i, at mennesket er født med en vilje. Hvordan vi forvalter vores liv, det er i bund og grund vores eget ansvar.
Og uden at generalisere – uden at skære alle over én kam – så må vi forholde os til fakta. Til den rå statistik.
Hver femte unge mand med ikke-vestlig baggrund, som blev født i 1997, havde overtrådt straffeloven, inden han fyldte 21 år.
Hver femte.
Det er ikke alle – bestemt ikke alle. Men det er da helt åbenlyst alt for mange. Unge mænd, som tager andres frihed, stjæler børns fremtid, bryder fængselsbetjente ned – og efterlader et langt spor af utryghed.
Det er ikke noget nyt og det er sådan set problemet: Det har stået på i alt for mange år. Piger, som bliver kaldt nedsættende ting, fordi de er danske. Eller piger, der bliver udsat for social kontrol, fordi de er blevet for danske. En pølsevogn i Brønshøj, som bliver angrebet med kanonslag, fordi der sælges svinekød. Vi skal grundlæggende ikke acceptere den opførsel, den væremåde, den mentalitet. For den rammer ikke kun ofrene – den sætter også en hel befolkningsgruppe eller et boligområde i bås. Alle jer, som dagligt kæmper med de mange fordomme, som skyldes andres forkerte opførsel. De boligområder, som i dag bliver betegnet som udsatte boligområder, blev i sin tid bygget for at give mere frihed og livskvalitet til ganske almindelige mennesker, som søgte ud af byen. Til frisk luft og trygge rammer. Sådan var det i mange år. Alt for mange steder er der nu sket det modsatte.
I de særligt udsatte boligområder begår én procent af beboerne næsten halvdelen af kriminaliteten, når man vægter kriminalitetens alvorsgrad.
På den måde er der jo tale om et os mod dem. Ikke hvide mod brune, ikke unge mod ældre, ikke København mod provinsen – eller andre falske modsætninger. Men mellem os, som vil trygheden, anstændigheden, demokratiet, ligestillingen, friheden på den ene side – og dem, som vil det stik modsatte, på den anden side. Der hvor kriminaliteten får fat, skal politiet slå ned. Nu foreslår regeringen, at det sker med mere konsekvens. Som det er i dag, kan politiet forbyde enkeltpersoner at komme i særlige områder – for eksempel et bandemedlem. Det er fint, men resten af gruppen er der jo stadigvæk. Fremover skal politiet derfor også kunne indføre et opholdsforbud for alle personer på bestemte steder i en begrænset periode. Det kan være på en parkeringsplads i boligområdet eller ved en S-togstation, hvor de her drenge og unge mænd samles og skaber utryghed. Her siger vi: I må ikke stå her. Ingen skal være bange for at gå på gaden i Danmark – I får ikke lov at tage vores frihed. Hvis opholdsforbuddet ikke overholdes, skal straffen være tydelig, konsekvent og mærkbar. Første gang en bøde på 10.000 kroner.
Og har man gæld til det offentlige – det kan være ubetalte regninger for tidligere kriminalitet – bliver der kontant afregning. Så skal politiet kunne tage dyre jakker, ure, mobiltelefoner med det samme. Anden gang taler vi 30 dages fængsel. Vi giver politiet flere muskler. Samtidig sender vi uromagerne og deres forældre en besked, som ikke kan misforstås. Bandemedlemmet skal have taget statussymbolerne – vanvidsbilisten skal have taget sin bil. Statussymbolerne bruges i dag til at rekruttere de yngre brødre. Fødekæden skal brydes. Vi vil hellere give lillebroren et fritidsjob end en kriminel storebror at se op til. Og vi stopper ikke her. I dag går der alt for ofte lang tid fra en kriminel beboer bliver dømt for en lovovertrædelse, til vedkommende sættes ud af sin bolig. Det er et af problemerne på Motalavej. I nogle tilfælde går der flere år. Fordi sagen om udsættelsen først kan behandles, efter at selve lovovertrædelsen er behandlet i det strafferetslige system.
Det vil vi lave om. Fremover skal det være muligt at sætte kriminelle beboere ud af deres lejelejlighed i umiddelbar forlængelse af, at de bliver dømt for en lovovertrædelse. Og endelig: Volden i nattelivet.
Her foreslår vi, at personer, som begår vold og får en dom, også skal udelukkes fra at komme i nattelivet i op til to år. Det er ikke rimeligt, at den unge dreng, der er blevet slået ned foran baren den ene weekend, kan møde sin voldsmand i samme kø tre uger senere.
Med andre ord: Konsekvens – kort proces. For i Danmark skal du være tryg alle steder – om det er et diskotek, et boligområde eller en togstation. Får vi stoppet den kriminalitet og undergravende opførsel, vi ser alt for mange steder, så kan der endelig blive plads til at arbejde forebyggende og bygge på det gode, som der trods alt stadig er mest af.
Mange af de problemer, vi står med i dag, rækker desværre langt tilbage. Alt for mange kom til – alt for mange blev tabt – alt for længe blev det ved.
Fortidens udlændingepolitik var en fejl, så enkelt kan det siges. Regeringen vil fortsætte den stramme udlændingepolitik, men vi må gøre mere end det. Vi står med et europæisk asylsystem, som reelt er brudt sammen. Lad os være ærlige: I dag afhænger muligheden for asyl ofte af, om man kan betale en menneskesmugler og vil sætte livet på spil i en overfyldt gummibåd. Middelhavet er blevet en kirkegård. Flere sydeuropæiske kyster er i en form for permanent undtagelsestilstand.
Ingen mennesker flygter for sjov, men lige nu svigter vi både dem, der er på flugt med menneskesmuglernes mellemkomst, og dem, der bliver tilbage – og som har allermest brug for hjælp.
Derfor vil regeringen hjælpe mere i nærområderne.
Vi vil behandle asylsager væk fra Danmark – i tredjelande, som kan yde sikkerhed til dem, der har behov for beskyttelse. Det er, for mig at se, den eneste reelle og langsigtede løsning.
Mange har sagt, det er urealistisk – at det ikke kan lade sig gøre.
Men også her gælder det, at politik gør en forskel.
Vi bestemmer selv. Giver vi op på forhånd, eller sætter vi handling bag ordene? Regeringen vil i den folketingssamling, som vi åbner i dag, fremlægge et lovforslag, der gør det muligt for os at overføre asylansøgere til lande uden for Europa – og dermed gør Danmark klar til et nyt asylsystem. Det er en opgave, som jeg håber, at vi kan stå sammen om.
Stærke fællesskaber bærer os længst. Det gælder i Europa – og det gælder i kongeriget. Mange i verden beundrer vores fælles konstruktion: Tre lande – et rige. Den globale interesse for Arktis stiger.
Vi ser en stadig mere aggressiv adfærd fra Rusland – det er problematisk. Stigende amerikansk interesse for et stadigt tættere samarbejde i og omkring Arktis. Det er selvsagt positivt. USA er vores vigtigste allierede, og samarbejdet mellem USA og Europa bør øges, hvor det er muligt. Vi er den globale akse, der kæmper for frihed, demokrati og fred i Arktis og i resten af verden. Regeringen vil fremlægge lovgivning om investeringsscreening og 5G-nettet. Teknologi og sikkerhedspolitik bliver mere og mere sammenfaldende. Derfor har vi brug for et endnu tættere samarbejde i rigsfællesskabet om de udenrigs- og sikkerhedspolitiske spørgsmål, der knytter sig til den nye virkelighed i Arktis og Nordatlanten. Vi skal værne om vores fælles sikkerhed.
Vi skal også værne om det velfærdssamfund, vi gennem generationer har skabt herhjemme. Et trygt fællesskab, hvor vi tager os af hinanden. Med forståelsespapiret har vi aftalt, at når der kommer flere børn og ældre, så følger pengene med.
Det foreslår vi nu, at hele Folketinget forpligter sig på, at vi vedtager en velfærdslov, der sætter en bund under velfærden. Alternativet er flere besparelser – det holder velfærden ikke til.
De seneste årtier har reformer alt for ofte betydet forringelser. Efterlønsforringelsen er ét eksempel. Regeringen vil gå den modsatte vej. En ny ret til tidlig pension for dem, der har været mange år på arbejdsmarkedet – ofte slidt i hårde jobs. Alle fortjener en værdig tilbagetrækning.
Det forhandler vi nu med Folketingets partier om. Jeg håber på en aftale snart, så flere kan lukke døren til et langt arbejdsliv med både god samvittighed og en krop, som fungerer. De mest sårbare i vores samfund har krav på, at vi passer godt på dem. De fleste børn har det godt, men vi skal være langt mere opmærksomme på de børn, som har det dårligt – fordi deres forældre ikke formår at tage sig af dem. Vi vil give de udsatte børn flere rettigheder – færre skift, tidligere og mere stabile anbringelser. Vi må træde i karakter som samfund. Det gør vi nu langt om længe også på et andet vigtigt område. Retssikkerheden for voldtægtsofre. Vi skrev det i forståelsespapiret – nu bliver det til lovgivning. Regeringen, Radikale Venstre, Enhedslisten og SF er enige om, at sex altid skal være baseret på samtykke. Tænk, at det ikke har været en selvfølge før. Vi har alle et ansvar. Det gælder også i den debat om sexisme, der er blevet rejst af hundredevis af stærke og modige kvinder.
Som folkevalgte – som ledere af partier og organisationer har vi en særlig forpligtigelse. Også for at forandringen ikke kun sker hos os, men i hele Danmark. Skurvognen, sygehuset, lærerværelset – alle dele af arbejdsmarkedet. Det opgør, som nu er i gang, må ikke kun ende med en opdateret medarbejderhåndbog. Den her gang skal kulturen ændres – det skylder vi hinanden.
Danmark har et af verdens bedste velfærdssamfund. Vi har dygtige og engagerede medarbejdere, og de fleste af os har masser af gode oplevelser i hverdagen, når vi har brug for velfærdssamfundet. I dagtilbuddet eller på sygehuset.
Det er forsiden af medaljen. Der er også en bagside.
Billederne af Else. Andre hemmelige optagelser fra plejehjem. Nedværdigende, umenneskeligt, smerteligt. Hvor udspringer problemerne? Noget handler om, at der mangler tid og medarbejdere. Vi er i gang med at prioritere velfærden igen – det er nødvendigt. Men kroner og ører er langt fra hele svaret. Vi får aldrig løst problemerne, hvis det er dér, diskussionen begynder og ender.
Mangel på ordentlighed og respekt handler ikke bare om penge – men om faglighed og ledelse. Også til at tage affære, når de få, som ikke skal arbejde med mennesker, overskrider alle grænser. Det handler om anstændighed – om at nogle svigter deres ansvar. Da vi åbnede Folketinget sidste år, var mit vigtigste budskab, at vi har brug for en nærhedsreform af den offentlige sektor.
Fordi den over årene er blevet viklet ind i styring, centralisering, minutskemaer, dokumentation og regneark.
Corona forsinkede vores arbejde, men behovet er der stadig. Og de resolutte beslutninger i foråret viste os faktisk, hvor meget vi kan, når vi tør vise hinanden tillid. Social- og sundhedsassistenter har fortalt, at meget blev mere enkelt, da fagligheden fik plads. Hvordan det før kunne tage lange møder at fordele opgaver efter en sygemelding. Nu var det bare: Jeg tager den – videre.
Sygeplejersker og læger, som omstillede et halvt sygehus på ingen tid. Nye sengepladser, nyt udstyr, nye medarbejdere – pensionerede kolleger meldte sig på banen. Det fungerede – videre.
I skolerne blev grønne arealer gjort til åbne klasseværelser med den friske luft og plads til bevægelse, som var en grundtanke i skolereformen. Flere steder blev konflikterne færre; problemerne håndteret – videre.
Offentligt ansatte over hele landet løftede og løfter fortsat en opgave uden fortilfælde.
Jeg vil ikke tegne et skønmaleri – der blev og bliver fortsat trukket store veksler.
Men når sosu’en, sygeplejersken og læreren siger, at meget pludselig kunne lade sig gøre på kort tid, så skal vi virkelig spidse ører. Regeringen har valgt at starte med politiet som det første skridt i nærhedsreformen. Politiet er kommet for langt væk fra den almindelige danskers hverdag. Med regeringens udspil til en ny politiaftale halverer vi Rigspolitiet. I stedet opretter vi 20 nye nærpolitienheder: 300 flere betjente i den borgernære indsats i landets politikredse.
Med den måske største decentralisering af dansk politi i en generation, så styrker vi nu den nære tryghed, som er helt grundlæggende for os alle sammen. Også på skatteområdet er vi i gang. Vi gik til valg på at oprette fire nye skattecentre – fordelt i hele landet. Det bliver faktisk til otte i stedet. De to første står klar i denne uge i Frederikssund og Fredericia. Og til næste år åbner vi to mere i Viborg og Esbjerg.
Nærhed handler både om geografi, et opgør med mange års centralisering og om mindre central styring. Mere tid lokalt.
Men jeg forstår godt jer offentligt ansatte, som bliver fjerne i blikket, når vi taler om det her på Christiansborg. Og alle jer andre derude, som synes, I har hørt den samme sang tusind gange. Jeg forstår godt, hvis I ikke rigtig tror, det kommer til at ske.
Allerede i 80’erne begyndte daværende statsminister Poul Schlüter at tale imod det voksende bureaukrati. Siden er det kun blevet værre og værre. Vi har aldrig brugt flere penge på velfærd, men resultaterne står ikke mål.
Det var også baggrunden for de frikommuneforsøg, som VK-regeringen opfandt for nogle år siden. En god ide. Nedefra og op blev der formuleret masser af fine forslag. Sidst vi sad i regering, var særligt Det Radikale Venstre optaget af at sætte kommunerne mere fri. Det var rigtigt.
Nu foreslår vi noget, der er endnu mere vidtgående – noget, vi ikke har prøvet før.
Jeg indrømmer, det er en lidt vild ide.
Regeringen vil give syv danske kommuner fuldstændig frihed på et udvalgt velfærdsområde. For eksempel Helsingør. De næste tre år får de fuldstændig frihed på daginstitutionsområdet. Sammen med forældre og det pædagogiske personale får Helsingør lov til at skabe Danmarks bedste dagpleje, vuggestuer og børnehaver. Vi fjerner så meget statslig regulering og lovgivning som muligt. I stedet lader vi mennesker tage ansvaret selv. Vi lever i år 2020. Vi er en af verdens bedst uddannede befolkninger. Vi behøver ikke lovgive om alt mellem himmel og jord.
Udover Helsingør har regeringen indgået lignende aftaler med borgmestrene i Rebild, Viborg, Middelfart, Holbæk, Langeland og Esbjerg.
Hver på ét af følgende tre områder: Folkeskolen, dagtilbud, ældreområdet.
De syv borgmestre – de skal nu bede deres byråd og kommunalbestyrelser om opbakning til at sætte den enkelte dagpleje, børnehave, skole, hjemmeplejeenhed eller det enkelte plejehjem fri fra kommunale regler og krav om dokumentation.
Jeg vil bede jer her i salen om opbakning til det samme. At vi sætter de syv kommuner fri af den lovgivning og statslige regulering, de normalt er underlagt.
For hvis det skal virke, så skal vi turde gå hele vejen. Vi må også fjerne regler, som vores partier har kæmpet for at få indført.
To af de syv kommuner vil f.eks. sætte folkeskolen fri: Esbjerg og Holbæk.
Noget helt grundlæggende skal stadig gælde: At undervisningen er gratis, at eleverne går til folkeskolens afgangseksamen – den slags.
Men det meste andet? Her må reglerne vige. Det gælder minimumstimetal, elevplaner, klasselofter, nationale test – for bare at nævne nogle få svære eksempler.
Ikke fordi, det er dårlig lovgivning – ikke fordi, det er forkerte hensyn, men fordi vi skal turde lægge ansvaret ud lokalt.
De enkelte institutioner får friheden: Ledere, medarbejdere, borgere. Til gengæld forpligter de sig på at levere bedre resultater. For med friheden, ja – der følger ansvaret.
Politik handler om valg. Børn og unge gjorde valget til et klimavalg. Flertallet her på Christiansborg fik et klart grønt mandat. Det føler vi os dybt forpligtet af. Vi skal gøre os værdige til jeres tillid. Et massivt flertal står bag klimaloven – det er enestående. Om ti år skal vi have sænket udledningen af drivhusgasser med 70 procent. Det svarer til, at vi på ét årti skal vi sænke udledningerne næsten lige så meget, som vi har gjort de seneste tre årtier. Siden valget har vi sat fart på. På ét år har vi her i Folketinget truffet beslutninger sammen med blandt andet erhvervslivet, der reducerer udledningen med mere end 5 millioner tons i 2030. Hvad betyder det? Det betyder, at vi på bare ét år allerede er nået en fjerdedel af hele vejen frem mod de 70 procent – som vi altså i alt har 10 år til at nå. Jeg siger det, fordi det faktum nogle gange forsvinder i debatten. Ligesom man næsten kunne få det indtryk, at hvis man er for teknologi, så er man imod en ambitiøs klimaindsats. Men når vi i dag kan åbne Folketinget med grøn strøm i stikkontakterne, så er kun, fordi vores forgængere investerede i at udvikle vindmøller.
Teknologi dumper ikke ned fra himlen. Det handler ikke om at ”satse” på ny teknologi. Satse er noget man gør på travbanen. Det handler om at skabe teknologien ved at investere – ambitiøst, klogt og målrettet. For selvom vi, isoleret set, er foran tidsplanen lige nu, så bliver det svært. Vi står over for de mest gennemgribende forandringer af vores samfund og vores økonomi, siden vi begyndte opbygningen af det moderne velfærdssamfund i efterkrigstiden. Måden vi transporterer på, opvarmer huse på, producerer fødevarer på – alt skal forandres. Det kan lade sig gøre – som det meste andet. Hvis vi tør træffe de rigtige valg. Alle de initiativer, vi klogt kan tage her og nu, og som reducerer drivhusgasser – dem skal vi tage. Energieffektiviseringer i industrien, øget brug af biogas, mere genanvendelse, udfasning af olie og gasfyr. Alt det, vi sammen har aftalt i det gamle folketingsår, det skal vi gøre mere af i det nye år. Nu er vi i gang med transporten – derefter tager vi fat på en grøn skattereform og omstillingen af landbruget. På kort sigt handler det blandt andet om at ændre i foderet, så dyrene udleder mindre. Men også om mere klimavenlige stalde og mere retvisende klimaregnskaber. På længere sigt skal vi se på den samlede regulering af landbruget, og hvordan det kan spille sammen med den grønne skattereform.
Vi tager fat nu, fordi det haster. Men vi kan ikke nå vores mål alene med de løsninger, vi har i dag. Debatten om el-biler er et godt eksempel. Skal vi have en halv million eller en hel million i 2030? Er det i virkeligheden det rigtige spørgsmål? Er spørgsmålet ikke snarere: Hvordan omstiller vi transportsektoren, så vi får mest mulig CO2-reduktion for pengene – for samfundet og borgerne? Regeringen foreslår blandt andet at ændre bilbeskatningen, så el-biler bliver billigere, og den tunge trafik bliver dyrere. Vi vil også gøre brændstoffet grønnere – blande mere biobrændstof i den diesel, som vores biler kører på. Vi skal være ambitiøse. Danmark skal være et udstillingsvindue for verden. Men ingen vil følge os, hvis vores vej er dyr, uoverskuelig og socialt uretfærdig. Samtidig med initiativerne på den korte bane, skal vi derfor også sætte massivt ind med målrettet forskning og udvikling. Vi øger investeringerne i grøn forskning. I år fra 1,2 milliarder kroner til 2,3 milliarder kroner – tæt på en fordobling. Og på finansloven for næste år foreslår vi en yderligere stigning.
Vi bringer den offentlige og private forskning tættere sammen – med klimapartnerskaber mellem staten, virksomheder, erhvervsorganisationer, landbruget og fagbevægelsen. Og vi træffer nu et valg. I regeringens nye, grønne forskningsstrategi udpeger vi fire områder, som kan blive Danmarks næste vindmølleeventyr. For det første skal vi være gode til at fange CO2 ud af atmosfæren, lagre den på Jorden og eller omdanne den til grøn energi. For det andet skal vi være gode til at udvikle grønt brændstof til transport og industri. For eksempel omdanne strøm fra vindmøller til brændstof i fly, skibe og biler – dét hele verden taler om som ”Power-to-X”. For det tredje skal vi være gode til klimavenligt landbrug. Med løsninger, som gør produktionen mere bæredygtig. Og viden, som gør en grønnere regulering mere realistisk. For det fjerde skal vi være gode til at genanvende og skære ned på plastikaffaldet, som i dag koster olie at producere og alt for ofte ender i dyrenes maver. Vi har valgt fire områder, hvor vi står stærkt som land – og hvor mulighederne derfor er størst. Både for at skabe flere grønne arbejdspladser og for at gøre en forskel for den grønne omstilling. Vi skal investere dér, hvor klimaet og Danmark har mest at vinde. Lad mig afslutte med at sige det, så det ikke kan misforstås: 70 procent-målsætningen er lovfæstet, vedtaget og besluttet.
Og til vores gode samarbejdspartnere i både SF, Radikale Venstre og Enhedslisten: Vi forstår jeres utålmodighed – for det haster med at tage beslutningerne, hvis vi skal nå vores fælles mål. Derfor også en klar tilkendegivelse i dag: Vi skal bruge den økonomiske genopretning til at indfri vores løfte om en ambitiøs grøn omstilling. Vi foreslår derfor et nyt grønt råderum på 2 mia. kr. årligt frem til 2025, så vi sammen skaber vished om de grønne investeringer i de kommende år. 10 milliarder kr. Det kan vi, hvis vi bruger midler fra både EU's genopretningsfond og finansloven grønt. I de kommende klimaforhandlinger og i finansloven – som finansministeren snart inviterer til – skal vi sammen omsætte utålmodighed til handling. Regeringen har tre afgørende hensyn: Vi skal blive ved med at træffe klimabeslutninger på en måde, som skaber arbejdspladser i stedet for at lukke dem. Uligheden må ikke stige. Og vi skal fortsat have råd til velfærd. Jeg tror faktisk, vi kan blive enige om den kontrakt: Grønne ambitioner, social retfærdighed, sund erhvervspolitik og råd til velfærd. Derfor tror jeg også på, at vi i de kommende måneder kan tage de næste store, grønne og progressive beslutninger, så vi viser de unge, at vi fortjener deres tillid.
Om tre måneder kan vi skrive historien om 2020. Et hårdt år for Danmark og for verden. Men også et år, som har givet os stof til eftertanke. Intet menneske opfinder selv de værdier, et levet liv handler om. Som det funderes i. Som relationerne skabes af. Coronaen er hårdere end noget, vi har prøvet før i moderne tid. Men vi har sammen besluttet, at vi klarer også dén udfordring. Og med dét kommer vi til at overlevere nogle utroligt stærke værdier til eftertiden. Handlekraften er intakt, sammenholdet er stærkt, samfundssindet får os igennem. Jeg har aldrig været mere optimistisk på Danmarks vegne. Sammen kan vi skabe den fremtid, vi ønsker os. For hinanden, for fremgangen, for fællesskabet. Sjældent har det været mere på sin plads at råbe et trefoldigt hurra for Danmark, som det er traditionen ved Folketingets åbning. Men også vi her i salen skal passe på hinanden. Derfor må vi gøre det anderledes. I stedet for at vi sammen råber hurra her i salen, råber vi i dag hurra i vore hjerter.
Og jeg vil slutte min tale – med de to vigtigste ord i denne historiske tid: Danmark leve!







Tale






I sidste måned besøgte jeg en erhvervsskole i Hvidovre.
Eleverne var tilbage. Det var de glade for.
Det er svært at lære at skifte bremser på en bil hjemme fra sofaen uden at have værktøjet mellem hænderne. Eller blive bygningsmaler uden konkret at stå med pensel og malerbøtter. Og det er op ad bakke at lære om strøm og ledninger uden at være til stede fysisk.
Også her har coronaen haft konsekvenser.
Hvad gør man så?
En af lærerne – Daniel Svendsen – underviser på hovedforløbet personvognsmekaniker. Han fortalte – med smittende entusiasme bag mundbindet – at han mødte ind tre kvarter tidligere om morgenen og forventede det samme af sine elever.
De, der ville indhente det forsømte, kunne troppe op klokken 7.30.
Måske brokkede nogle sig lidt.
Men de fleste stod tidligt op og var klar.
Ærligt talt, så tabte jeg mit hjerte, da jeg hørte den historie. Det er lærere som Daniel, der skaber vores samfund. Som gør forskellen.
Det er den handlekraft, jeg oplever mange steder i Danmark lige nu.
En kampgejst. En optimisme.
En vilje til at arbejde hårdere for at nå længere.
Vi har klaret os godt gennem pandemien.
Takket være befolkningens store indsats. Den eminente omstillingsevne i alle dele af samfundet.
Erhvervslivet, myndighederne, sundhedsvæsenet. Og det solide samarbejde her i Folketinget om en resolut krisehåndtering.
Tak til alle jer her i salen for det.
Som fællesskab står Danmark stærkere end i mange år.
Vi har gjort det godt. Hvad gør vi nu?
Vi kunne vælge at stille os tilfredse. Sige til hinanden, at vi klarede den.
Læne os tilbage. Lade udviklingen gå sin gang. Justere lidt hen ad vejen.
Den mulighed er der. Men det er ikke den, vi skal vælge.
Vi skal gå den modsatte vej. Reformer, innovation, uddannelse, jobskabelse og vækst.
Lige nu har vi et bedre udgangspunkt, end nogen turde håbe på i de mørke uger i foråret 2020.
Vi har styrken. Nu skal vi finde den politiske vilje. Til forandring.
Vores danske håndtering af pandemien viser først og fremmest, at der altid er et valg.
Vi valgte rigtigt. Den her gang. Nu skal vi videre.
Vi skal bruge den erfaring. Vi tæmmede tigeren. Når vi kan bekæmpe en global pandemi. Fordi vi beslutter os for det. Så kan vi meget mere end det.
Tænk, hvis vi går til samfundets andre store udfordringer med samme beslutsomhed.
Hvis vi tør stille spørgsmål. Også ved etablerede sandheder. Som for eksempel den påstand, at vi intet kan stille op over for centraliseringen. Eller at uligheden bare stiger.
Hvis vi gemmer automatreaktionerne væk.
Gør op med de falske modsætninger. Og for eksempel insisterer på, at den grønne omstilling både skal skabe et mere bæredygtigt samfund og skabe arbejdspladser – i stedet for at sende dem ud af landet.
Hvis vi for alvor finder modet til at tage fat på de udfordringer, vi har forsøgt at løse i årtier. Den globale klimakrise. Den fejlslagne integration. Bureaukratiet i den offentlige sektor. De unge, der aldrig får en uddannelse.
I stedet for at lade os slå ud af, at det har andre forsøgt før os. Så lad os gå til opgaven.
Uforfærdede. Med en genvunden tro på, at svaret ikke er givet på forhånd. At politik ikke kun er drift, administration og at skrue lidt på en knap i maskinrummet.
Men at politik handler om drømme. Visioner. Håb.
Om et stærkere, grønnere og mere retfærdigt Danmark.
Vi har en unik mulighed for at bygge videre på det Danmark, som viste sit værd under krisen.
Men det kræver, at vi gør som læreren og eleverne på Vestegnen: Står tidligere op.
<chunk>En statsministers tale ved Folketingets afslutningsdebat plejer at se tilbage på folketingsåret.
I år vil jeg gøre det anderledes. Jeg vil se frem.
Regeringen forbereder nu et ambitiøst reformprogram.
Vi vil øge væksten og velstanden.
Gøre Danmark til et både rigere og grønnere samfund.
Først og fremmest: Dygtigere.
Vi vil sætte reformarbejdet i gang med et 10-årigt perspektiv.
Vi kommer til at tage fat på de afgørende strukturelle udfordringer for dansk økonomi og for vores samfund som et hele.
Danmark har et stærkt velfærdssamfund. Sådan skal det være.
Tryghed og frihed gennem hele livet.
Arne fik sin pension. Det er retfærdigt.
Vores samfundsmodel er unik.
Men velfærdssamfundet kommer ikke af sig selv. Velfærden er betinget af høj beskæftigelse.
Det er helt afgørende, at mange mennesker arbejder, at vi er veluddannede, og at virksomhederne har gode vilkår.
I dag vil jeg fokusere på tre udfordringer, som er vidt forskellige, men som ved dagens udgang handler om det samme:
At flere skal i arbejde. For den enkeltes skyld. At have et arbejde og bidrage til samfundet, er nu engang noget af det vigtigste i et menneskes liv. Og for økonomiens skyld. Høj beskæftigelse er en afgørende forudsætning for fortsat vækst og velstand.
Derfor må vi aldrig som samfund opgive mennesker, forvente for lidt og stille for få krav.
Det gælder uddannelserne. Hvor for mange unge bliver tabt. Og vi ikke uddanner nok til de jobs, der er brug for.
Det gælder på arbejdsmarkedet, som for nogle bliver mere usikkert og mindre organiseret.
Og det gælder de desværre for mange mennesker, særligt med ikke-vestlig baggrund, som går derhjemme på kontanthjælp og uden et arbejde at stå op til.
<chunk>Først de unge og uddannelserne.
På den ene side en enorm succeshistorie. Stadig flere tager en uddannelse. Stadig flere tager en lang uddannelse.
Vores børn bliver dygtigere, end vi selv er.
På den anden side en historie om nederlag og modløshed.
Alt for sjældent taler vi om de unge, der hverken er i gang med at uddanne sig eller har et job.
Hver femte unge står som 25-årig uden en uddannelse. Og næsten 50.000 unge under 25 år og er hverken i uddannelse eller job og har ikke afsluttet en ungdomsuddannelse.
Nogle gange bliver de kaldt ”restgruppen”. Egentlig et skrækkeligt ord. En besked til de så mange unge mennesker om, at de blev tilovers. Opgivet af et samfund, hvor alle andre kører videre.
Hvis nogle af jer unge ser med i dag:
Vi har brug for jer.
Det er ikke jer, der er det dårlige selskab. Det er ikke jer, der har en svag karakter.
Det er os andre, der har en billig fantasi.
Fordi vi i alt for mange år har accepteret dén ulighed. At nogle står udenfor.
Når vi taler om ulighed, er der ofte et snævert fokus på de økonomiske forskelle. Og økonomisk ulighed er selvsagt vigtigt. Og det bekymrer også mig, at de forskelle vokser – at toppen stikker af.
Men uligheden. I sundhed – og i uddannelse. Den begrænser. Den indskrænker. Den holder tilbage. Den er uretfærdig. Den er forkert.
For nogle år siden besøgte jeg VUC i Struer.
Jeg talte med en gruppe af yngre kvinder. Flere af dem enlige mødre. Nogle af dem måtte køre langt i bil for at komme til undervisning. Og ligeså langt hjem igen, når de skulle hente børn.
De tog en uddannelse på trods.
De havde én eneste forudsætning: Deres viljestyrke.
Men på et tidspunkt. Hvis det bliver for svært at uddanne sig. For eksempel fordi der bliver for langt derhen. Så vil flere give op.
Jeg nævner det, fordi jeg synes, at det perspektiv har manglet i den diskussion, der har været i kølvandet på regeringens forslag om at udflytte uddannelser.
Det er ikke en kamp mellem uddannelser eller mellem land og by.
Jeg har selv en lang, videregående uddannelse.
Vi har brug for stærke studie- og forskningsmiljøer. For dygtige videnskabsmænd og -kvinder, for højtuddannede specialister, for videnarbejdere.
Samtidig har vi altså også brug for, at man kan bo og uddanne sig i hele Danmark.
Det kræver, at vi tør træffe politiske valg. Som ikke alle steder vil være lige populære.
Men alternativet er, at en skæv udvikling – som ingen politikere i øvrigt nogensinde har spurgt danskerne, om de er enige i – får lov at fortsætte. At centraliseringen løber os over ende.
Det skal vi ikke tillade. Vi skal vende udviklingen.
Det skal vi også på et andet punkt. Allerede nu er situationen, at vi ikke i tilstrækkelig grad uddanner til de jobs, der er i både den offentlige og den private sektor.
Det er ikke alene et problem for den virksomhed, der ikke kan skaffe smede og elektrikere til produktionen. Eller det plejehjem, der mangler en sosu-assistent til at tage nattevagterne.
Det er et problem for os alle sammen. Det risikerer at hæmme væksten. Bremse fremgangen. Spænde ben for den fremtid, der ellers tegner lys.
Vi risikerer at komme til at mangle arbejdskraft. Givetvis allerede i år, fordi det går så godt for dansk økonomi. Og det vil blive et større problem for hvert år, der går.
Særligt faglært arbejdskraft.
Hvorfor er det et stort problem? Lad mig illustrere det med den grønne omstilling.
Danmark har medvind på den grønne dagsorden.
Vi viser verden, at en grøn omstilling ikke sker på bekostning af samfundets udvikling. Men tværtimod udvikler samfundet. Skaber vækst. Og lokale arbejdspladser.
Klima og miljø er det område, hvor Danmark kan gøre den absolut største forskel for klodens fremtid.
Vi har et forspring og en mulighed for, at fremtidens grønne løsninger og teknologier bliver udviklet her i Danmark.
I efteråret indgik vi et unikt grønt strategisk partnerskab med Indien. For få dage siden styrkede vi vores strategiske partnerskab med Sydkorea, og danske virksomheder indgik flere nye grønne aftaler.
I efteråret vil der komme en satsning på det tyske marked. Så snart det bliver muligt, vil jeg sætte mig i spidsen for et grønt erhvervsfremstød til USA.
Og i EU har vi besluttet, at den økonomiske genopretning efter corona skal være både grøn og digital. Der er nu afsat flere tusind milliarder offentlige kroner til grøn genopretning i hele Europa.
Her er gode muligheder for danske løsninger. Dem skal vi gribe.
Til november er Storbritannien vært for det globale klimatopmøde - COP26 i Glasgow. Her vil der også blive lagt mærke til Danmark.
Vi gør meget herhjemme. Men i virkeligheden er Danmarks fingeraftryk ude i verden langt større end det.
Vi leverer grønne løsninger inden for energi og energieffektivitet til de største lande: USA, Kina og Indien.
Aldrig har vi stået stærkere. Men vi risikerer, at vi ikke kan høste gevinsterne af Danmarks grønne forspring, hvis vi mangler faglærte.
Vi har brug for vindmølleteknikere til at bygge og servicere vindmøller. Elektrikere til at opstille ladestandere. Tømrere og murere til at klimarenovere bygninger og anlæg. VVS’ere til at opstille varmepumper.
Automationsteknikere til at udvikle anlæg til produktion af grøn brint i Kolding. Mekanikere til at samle gearkasser på vindmøllerne på Lindøværftet på Fyn.
Smede til et nyt bioraffinaderi i Hirtshals. Ja, ernæringsassistenter til at varetage den bæredygtige omstilling i de professionelle køkkener.
Den grønne omstilling kræver faglært arbejdskraft.
Det samme gør omstilling og fremgang inden for andre vigtige styrkepositioner: Medicinalindustrien og fødevareerhvervet.
Men virkeligheden er, at store årgange af faglærte går på pension i de kommende år. Og vi har ikke nok nyuddannede til at erstatte dem alle.
Kun hver femte elev, der forlader grundskolen, søger direkte ind på en erhvervsuddannelse.
Det er langt fra det mål, som et bredt flertal i Folketinget har sat.
Og det er næppe en ny reform af erhvervsuddannelserne, der kommer til at løse det problem. Vi har forsøgt. Skiftende regeringer. Det blev til små hop på stedet.
Jeg tror, vi er nødt til at tage hul på en mere grundlæggende diskussion af vores uddannelser.
For nogle børn er vores skole blevet for akademisk. Alt for teoretisk.
Det begynder allerede i grundskolen. På den første skoledag møder alle børn ind med ny skoletaske på ryggen og gåpåmod i hjertet.
Det er ikke alle, der forlader skolegården med samme energi og glæde. Langt fra.
Vi kender dem alle sammen. Drengen, der ikke kan sidde stille. Pigen – ja, det kan også være en pige – der ikke kan få bogstaverne til at give mening på linjen i kladdehæftet.
Er sandheden måske den, at selvom vi på mange måder har en god skole. Så passer den ikke lige godt til alle?
Måske skal vi lade nogle børn starte senere? Måske skal de, der bliver mest skoletrætte, gå i skole på en anden måde?
Med bedre mulighed for at komme ud på en arbejdsplads undervejs? Få en tilknytning til arbejdsmarkedet tidligere?
Som jeg ser det – og her kommer jeg til en positiv pointe – så har vores erhvervsskoler lige nu en kæmpe mulighed.
Danmarks ungdom er dybt engagerede i klimakampen.
Erhvervsskolerne kan tilbyde de unge uddannelser, hvor de kan gøre en forskel. En stolthed ved at bruge sit fag til at løse fremtidens problemer.
De faglærte bliver den grønne omstillings kernetropper.
Erhvervsuddannelserne er løftestangen for den grønne omstilling.
Vi skal bygge broen mellem klima-kampen og de unges uddannelsesvalg.
<chunk>Den næste udfordring handler om vores arbejdsmarked.
På mange måder et velreguleret arbejdsmarked. Ordentlige løn- og arbejdsvilkår. En økonomisk sikkerhed, hvis man i en periode mister sit arbejde.
Sådan er det for de fleste.
Men ikke for alle. I dag er det næsten hver tredje, som ikke arbejder i en fast fuldtidsstilling.
Løst ansatte, tilkaldevikarer, platformsarbejdere, nultimekontrakter, ulønnet praktik.
Det kan være tjenere eller chauffører. Men det kan også være unge arkitekter, journalister eller kunstnere. Og flere andre.
Og der kan ligge mange årsager bag.
Men der er en bagside. Blandt andet for unge, der lige er på vej ind i arbejdslivet.
Usikker indkomst. Ingen eller ringe pensionsordninger. Dårlige barselsvilkår. Ingen efteruddannelse. Ringe dækning ved arbejdsskader.
Vi ved, hvor sårbart det kan være for den enkelte. Hvor galt det kan gå, når uheldet er ude. Hvis man har mistet sit arbejde og sin indkomst fra den ene dag til den anden – og ikke bliver grebet.
Den danske model er i høj grad bygget til lønmodtagerne på fuldtid. Men realiteten er, at arbejdsmarkedet ændrer sig. Selvfølgelig. Og den danske model skal følge med. Som den har gjort det før.
For hvis udviklingen løber fra os, så kan en stadig større gruppe komme til at stå udenfor. Alle dem, der arbejder på andre måder, end vi har været vant til.
Corona-krisen har vist, at mange har det, vi tidligere kaldte atypiske ansættelser. Måske noget som lønmodtager. Noget som selvstændigt. Noget midt i mellem. Ikke mindst på kulturområdet.
Når det atypiske bliver typisk, udfordrer det os på en helt anden måde.
Derfor skal vi have løst den udfordring: At vi er klar til at gribe fremtiden. Give vores virksomheder muligheder for at finde nye forretningsmodeller. Tiltrække investeringer.
Men samtidig, at grundlaget for den danske model er et velorganiseret arbejdsmarked. Barsel og pension. Arbejdsmiljø og en ordentlig løn.
Og som samfund har vi brug for vores unikke danske model, hvor arbejdsmarkedets parter tager et stort medansvar. Tænk bare på de 17 trepartsaftaler, som blev indgået under cornakrisen.
Tak til fagforeningerne og arbejdsgiverne for den indsats.
<chunk>Den danske befolkning har en stærk tilknytning til arbejdsmarkedet. Og de fleste unge tager en uddannelse. Hvis man stiller ti danskere mellem 18 og 59 år op på række, så har de otte et job eller er i gang med en uddannelse.
Der er mange til at løfte. Sådan skal det være. Ellers hænger økonomien og samfundskontrakten ikke sammen.
Men sådan er det ikke for en del af befolkningen, der har rødder i andre, primært ikke-vestlige, lande. Især ikke for kvinderne. Det er den tredje store udfordring, jeg vil uddybe i dag.
Ud af ti kvinder med baggrund i Mellemøsten, Nordafrika, Afghanistan, Pakistan eller Tyrkiet er der kun fire, som er i arbejde. Kun fire ud af ti.
Fra den her talerstol har statsminister efter statsminister sagt, at flere indvandrerkvinder skal i arbejde. Uden at problemet er løst.
Nu stiller jeg mig op i rækken. Med bevidstheden om, at det kræver svære beslutninger. Og med det håb, at Folketinget vil tage et ansvar på sig. Det er ikke nok at sige nej.
Fordi vi nu gennem årtier har accepteret, at mange kvinder med indvandrerbaggrund er derhjemme i stedet for at have et job uden for hjemmet – så skal det ikke blive ved med at være sådan.
Der har været for stor fokus på alt det, man har ret til i Danmark. Og for lidt fokus på alt det, man har pligt til.
Det siger jeg ikke mindst i forhold til den diskussion, der står foran os omkring ydelserne.
I stedet for kun at fokusere på, hvordan vi indretter kontanthjælpssystemet. Så handler det først som sidst om at få folk i arbejde.
Derfor: Hvad om vi vender hele tankegangen?
Og lægger til grund, at alle voksne selvfølgelig kan bidrage med en egentlig arbejdsindsats. At samfundet udtrykker den forventning – klart.
Vi står for foden af et opsving. Det er nu, vi har muligheden for at give flere mennesker et fodfæste på arbejdsmarkedet.
Insistere på, at når man har fået ophold i Danmark, så skal man selvfølgelig forsørge sig selv.
Og hvis det i en periode alligevel ikke kan lade sig gøre, vil regeringen foreslå, at man – til gengæld for sin ydelse – som det helt klare udgangspunkt får pligt til at bidrage med, hvad der svarer til en almindelig arbejdsuge på 37 timer.
Møder man ikke op, når man skal, får man ikke sin betaling. Vi vil indføre den arbejdslogik.
<chunk>Fremtidens Danmark skal bygges nu. Vi skal være hænder og hoveder nok – og dygtige nok – til at løse opgaverne i samfundet.
De reformer, regeringen vil fremlægge, vil kræve meget af os alle sammen.
Men vi har også meget at vinde.
Når vi ser fem-ti år frem, vil den digitale revolution forandre arbejdsmarkedet og virksomhederne. Det vil stille nye krav til vores uddannelser. Efterspørgslen på grønne løsninger vil stige. Der åbner sig nye og attraktive markeder.
Den fremtid ligger godt til Danmark. 
Vores stærke position på digitalisering skal understøttes af en ny digitaliseringsstrategi for både det private og det offentlige. Og en langsigtet, bred og ambitiøs plan for at imødegå cybertruslen.
De stolte produktionsvirksomheder, der skaber arbejdspladser herhjemme – i alle dele af landet – ved at sælge dansk topkvalitet ude i verden: I skal have de bedste vilkår.
Danmark var, er og skal fortsat være et produktionsland.
Ligesom Danmark er rigt på små selvstændige servicevirksomheder. Og jer – der har skabt en lille virksomhed fra bunden – måske har et par ansatte.
Det har ikke været let under pandemien. Og hold da op, hvor I fortjener mere anerkendelse, end I får til hverdag. I er en afgørende del af vores erhvervsstruktur.
Regeringen vil se bredt på at styrke Danmarks konkurrencekraft.
Ny viden og erhvervsliv skal knyttes tættere sammen. Derfor har vi øget forsknings- og udviklingsfradraget for virksomhederne. Hævet de grønne forskningsmidler markant.
Erhvervspolitikken står helt centralt i regeringens økonomisk politik.
Fremtidens teknologier. Eksporten. Arbejdspladserne.
Vi herhjemme lever af alt det, I udretter i verden. 
Heldigvis er flere lande ved at ryste coronaens åg af skuldrene. Eksportmarkederne er på vej tilbage. Danske virksomheder skal være klar.
Det er nu, det gælder.
Og vi har et solidt udgangspunkt for at komme videre.
Vi valgte at føre en konsekvent krisepolitik. En ekspansiv finanspolitik. Og en politik, som i al væsentlighed er anderledes end den, der blev ført efter finanskrisen.
Det var klogt. Nu ser vi resultaterne.
Dansk økonomi har klaret sig godt gennem krisen.
Arbejdsløsheden er faldet siden genåbningen. Forbruget stiger. Eksporten vokser. Og næste år forventer vi den højeste økonomiske vækst – i femten år.
Samtidig havde Danmark i 2020 – på trods af coronakrisen – det relativt set laveste underskud på de offentlige finanser i hele EU. Og Danmark har stadig den højeste internationale kreditvurdering – AAA-rating.
Den økonomiske politik er ansvarlig.
Der vil stadig være udgifter til at holde smitten nede. Til vacciner, når vi forventeligt skal vaccineres igen. Og måske igen. Investeringer i vores beredskab. Og til test, hvis det er nødvendigt.
Der vil stadig være behov for målrettet hjælp til nogle brancher. Et fagligt efterslæb, der skal indhentes.
Men det står samtidig klart nu. At der ikke er behov for en egentlig økonomisk genopretning ovenpå corona
Derfor er opgaven en anden. Vi skal investere. Gøre Danmark stærkere.
At vi kan det – skyldes de beslutninger, vi har truffet sammen.
Under pandemien har 330.000 mennesker været hjemsendt med lønkompensation.
Virksomhederne har bidraget med noget af lønudgiften. Medarbejderne med feriedage. Og indtil nu har staten udbetalt 17 milliarder kroner til lønkompensation.
Til gengæld har mange mennesker undgået en fyreseddel.
De udgifter, det ville have medført. Til dagpenge, kontanthjælp. For ikke at tale om de menneskelige omkostninger. Risikoen for at miste fodfæste på arbejdsmarkedet.
De omkostninger havde været større for samfundet.
Og virksomhederne. De har nu den fordel, at de ikke skal ud at ansætte nye folk. Ikke oplære forfra. De har stadig erfarne medarbejdere.
Vi har allerede nu en konkurrencefordel over for mange andre lande. Det forspring skal vi udnytte og skabe det, der kan blive et helt unikt væksteventyr.
Dansk erhvervsliv er klar til at rykke. Det skal hele Danmark være.
Dét er den primære opgave nu.
I dag har jeg taget fat på tre vigtige samfundsudfordringer.
Regeringen vil præsentere sit bud på flere vigtige udfordringer i løbet af sommeren.
Vi vil bruge tid på at dvæle ved udfordringerne og finde de mest bæredygtige svar. I samarbejde med hele samfundet.
Vi kommer ikke til at hævde, at vi har alle svarene. Men vi vil finde dem. Sammen.
Jeg håber, at alle vil tage del i debatten.
<chunk>Et andet område, hvor vi inviterer til et endnu tættere samarbejde er i rigsfællesskabet.
Interessen for Arktis og Nordatlanten stiger.
I rigsfællesskabet har vi et fælles mål om lavspænding i Arktis. Lige nu er den målsætning under pres. Det forholder vi os til – sammen.
Jeg glæder mig over, at vi er enige om, at vi skal passe på vores åbne og demokratiske samfund. Og om, at vi skal sætte værn op mod dem, der ikke vil os det godt.
Fundamentet for vores sikkerhed udgøres af samarbejdet med USA og i NATO. Noget alle parter i rigsfællesskabet havde lejlighed til at drøfte med USA’s udenrigsminister Blinken, da han besøgte Danmark for nylig.
Men i den nuværende sikkerhedspolitiske virkelighed er truslerne sjældent entydige. De går ofte på tværs af politikområder.
Det betyder også, at det bliver vanskeligere at skelne mellem det, der er færøsk og grønlandsk ansvar. Og det, der er dansk ansvar.
Det stiller krav om endnu tættere dialog og samarbejde om udenrigs-, sikkerheds- og forsvarspolitiske spørgsmål. Det inviterer regeringen til.
Jeg ser frem til fortsat at udvikle samarbejdet i rigsfællesskabet – i tæt dialog med både Færøernes landsstyre og Grønlands nye Naalakkersuisut.
Og sammen med de nordatlantiske medlemmer her i Folketinget. Tak til jer for et godt samarbejde.
Og så glæder jeg mig selvfølgelig til et gensyn med Færøerne og Grønland, så snart situationen tillader det.
<chunk>Siden regeringen trådte til for næsten to år siden, har vi indgået 185 aftaler hen over midten her i Folketinget.
Aftaler om grøn omstilling. Om økonomi. Om velfærd. Og om håndteringen af pandemien.
Tak til alle jer partier her i salen for det gode og brede samarbejde. Danmark stod samlet, da det gjaldt.
Og en særlig tak til SF. Radikale Venstre. Enhedslisten.
For to år siden satte vi os ned sammen og skrev vores fælles vision for en ny retfærdig retning for Danmark.
Tænk, at det kun er to år siden. Der er sket en hel del på de to år. Og her tænker jeg ikke kun på corona.
Vi lovede hinanden, at vi ville gå forrest i kampen mod klimakrisen. Vi satte et mål, som nogle kaldte urealistisk. Men som har vist sig at blive den ambition, der driver en grøn omstilling fremad i hele samfundet.
Energiøer. Arbejde med CO2-skat. En natur- og biodiversitetspakke. Stop for olie i Nordsøen. Tredobling af afgiften på bæreposer og engangsservice. Genanvendelse af affald. Flere elbiler. Senest har vi foreslået skærpede regler for miljøzoner i byerne.
Listen over initiativer er lang.
Der var længe en diskussion om ”hockeystaven”. At vi først tæt på 2030 skulle træffe de svære beslutninger. Her – kun ét år efter, at vi vedtog klimaloven – har vi allerede truffet beslutninger, som, sammen med landsbrugsudspillet og erhvervslivets beslutninger, bringer os næsten halvdelen af vejen. Halvdelen!
Og vi har indgået en ambitiøs aftale om et mål i 2025.
Hvis der nogensinde var en hockeystav. Så kan vi vist godt konstatere, at den er knækket.
Vi lovede at styrke vores velfærd. Det er en stor opgave. Men vi er i gang. Minimumsnormeringer. 1000 nye sygeplejersker. Løft af psykiatrien. Kommunale budgetter med mere plads til velfærd. Bedre rettigheder og mere tryghed til udsatte børn.
Og pengene følger med, når der bliver flere børn og ældre.
Vi har leveret en milliardinvestering i uddannelse.
Vi har afskaffet omprioriteringsbidraget. Gjort op med uddannelsesloftet. Afsat penge til flere lærere i folkeskolen. Investeret i opkvalificering og efteruddannelse af ufaglærte. I bedre ungdomsuddannelser. Og flere studiepladser på velfærdsuddannelserne under corona.
Dertil er der sat gang i oprensning af generationsforureninger. Bedre barselsvilkår for selvstændige. Og at sex selvfølgelig altid skal være baseret på samtykke. Det skrev vi i forståelsespapiret. Nu står det i loven.
Der er meget at være stolte over.
<chunk>Danmark står stærkt. Men vi kan endnu mere.
Vi skal huske, hvordan Danmark er blevet et af verdens rigeste og tryggeste lande.
I efterkrigstiden tog erhvervsudviklingen fart. Industrien voksede. Danske virksomheder kom ud på eksportmarkederne. Kvinderne strømmede ud på arbejdsmarkedet.
Alt det var muligt, fordi vi som samfund besluttede at investere i velfærd, i uddannelse, i mennesker.
Ud fra en fælles erkendelse af, at når vi er flere til at trække. Og dygtigere til at yde. Så bliver samfundskagen større.
I 1990’erne banede en offensiv erhvervspolitik vejen for nye arbejdspladser. En aktiv arbejdsmarkedspolitik med fokus på ret og pligt fik flere i arbejde. Mere efteruddannelse betød, at flere kunne bestride de nye jobs.
Og en fremsynet miljøpolitik lagde de første sten til Danmarks grønne eventyr.
Nu skal vi sammen skrive det næste store kapitel om vores land.
Vi kan vende afvikling til udvikling. Hensigter til handlinger.
Politik betyder noget. Det har vi vist.
Vi skal tage ansvaret på os og udfordre os selv og hinanden. Gennemføre omfattende investeringer i Danmarks fremtid.
En høj andel af befolkningen, som arbejder. Uddannelser til samfundets behov. Et erhvervsliv i omstilling og med udsyn til verden.
Jeg vil ønske Folketinget og alle andre i Danmark en velfortjent sommerferie, når vi kommer dertil. Det varer lidt endnu.
Efter sommerferien får vi igen travlt. Jeg håber, at mange vil byde ind til det omfattende reformarbejde, vi nu går i gang med.
Vi skal træffe de beslutninger, der vil stille Danmark så stærkt som overhovedet muligt.
Hvor vi er som samfund om ti år.
Det bestemmer vi selv.







Tale






Der er en fantastisk scene i Blinkende Lygter.
Filmen om de fire venner – Torkild, Peter, Arne og Stefan – der på flugt efter et røveri ender i en forladt og faldefærdig gammel restaurant udenfor Fredericia.
Den ene af vennerne – Peter – er såret og afhængig af kokain. Men fordi han har kontaktet en pusher i København og dermed risikeret at afsløre deres gemmested, så låser Torkild og Arne ham inde i et kølerum.
”Luk mig ud”, råber han febrilsk.
Men i stedet hidkalder de egnens læge Karl. Det er ham, der bliver spillet af Frits Helmut. Jeg tror, I kan huske ham.
Han tilser Peter og konstaterer: Han skal bare have mad, vand og salt – og så en flaske snaps.
Lidt skeptisk spørger Stefan – I ved, ham med den irriterende kæreste, der godt kan lide at puste æg – om Karl er sikker på den behandling.
”Er du læge?” spørger Karl og nedstirrer Stefan, der
lidt betuttet må svare ’Nej, nej’.
Hvortil Karl tørt konstaterer: ”Så gør, som jeg siger!”
<chunk>Læger er portrætteret i mange forskellige roller på film. Nogle mere flatterende end andre. Men nok oftest som helte. For heldigvis er i hvert fald Karl fra Blinkende Lygter ikke repræsentativ.
Hver især har vi vores egen læge. Eller har vi nu også det?
På papiret er svaret ja. Men som med så meget andet, så ser virkeligheden anderledes ud.
Tag for eksempel Lolland.
Mange af jer, der på bor på Lolland, har haft nogle af de hårdeste job. Der er blevet knoklet igennem. Og helbredet er ikke altid lige godt.
Lolland er et af de steder i landet, hvor rigtig mange danskere har hjertekarsygdomme, og hvor middellevetiden er cirka 5 år kortere end hos dem, der bor i Rudersdal.
Alligevel er mange lægeklinikker på Lolland lukket for tilgang.
Groft sagt: der, hvor der er flest danskere, der er syge. Der er der færrest læger.
Det burde være lige omvendt. Og det her er en ulighed, som er grundlæggende helt og aldeles uretfærdig.
For danskerne har jo brug for sin egen læge. Også på Lolland.
Og derfor skal lægerne derud, hvor de danskere, der er mest syge, bor.
Det er godt, at vi har fokus på at uddanne flere læger i almen medicin.
Først kom lægeuddannelsen til Aalborg. Som noget nyt sker det nu også i Esbjerg, hvor den nye uddannelse i medicin det første år fik 1.389 ansøgere til 32 pladser.
Og i hele landet ser vi nye former for samarbejde, hvor især yngre læger går sammen med kolleger i stedet for at være alene i sin egen praksis.
Nogle steder er det lykkedes at vende udviklingen. Thisted for eksempel.
Alt det er godt.
Men det er ikke nok.
Allerede i dag er der cirka 300.000 danskere, der lider af diabetes. En kronisk sygdom med risiko for skader i blodkar og sygdom i nyrer, øjne og fødder.
Og diabetes er en af de folkesygdomme, som flere og flere danskere vil blive ramt af i takt med, at vi lever længere.
Samtidig rammes næsten hver tredje af os på et tidspunkt af en psykisk sygdom. Og andelen af børn, der får stillet en psykiatrisk diagnose, går kun én vej. Op.
Det er vores sundhedsvæsen ikke rustet til at håndtere.
I mange år har vi investeret i den høje, specialiserede behandling på sygehusene.
Det er godt. Se bare i jeres egne familier, hvor mange flere der i dag overlever kræft og andre alvorlige sygdomme.
Den hurtige og professionelle behandling på sygehusene skal vi holde fast i og udvikle. Men mange kronikere og ældre mennesker kan få mere livskvalitet uden en hospitalsindlæggelse.
Her skal lægerne spille en endnu mere afgørende rolle. Hurtig opsporing og udredning. Og bedre sammenhæng mellem sygehuset, genoptræning og rehabilitering og behandling i hverdagen. Måske endda derhjemme.
Og derfor har vi brug for at skabe en bedre fordeling. Så der bliver flest læger der, hvor der også er flest syge.
I dag er det normen, at en lægepraksis praksis har 1.600 patienter pr. læge. Uanset om den ligger på Lolland eller i Rudersdal kommune.
Men hvorfor egentlig det? Og hvorfor tager vi ikke større hensyn til dem, det handler om. Patienterne?
Så lægen i Rudersdal kan tage imod flere patienter, der – alt andet lige – ikke har så komplicerede sygdomme?
Og lægen på Lolland kan have færre patienter, der –
alt andet lige – er mere syge?
For gør vi det, så vil det betyde, at der bliver brug for færre læger i for eksempel Rudersdal. Og at flere læger i stedet arbejder i de områder af landet, hvor behovet er størst.
At differentiere, hvor mange patienter en læge kan have, er ét forslag. Et andet er at se på lægernes honorarer.
Så vi som samfund betaler mere, når man behandler mange af de mest syge patienter. Og mindre, når man som læge behandler patienter, der ikke er lige så syge.
<chunk>En bedre lægedækning er et eksempel på, at selvom vi politisk har gjort 
noget
. Så skal vi gøre 
mere
<chunk>Sådan er det med meget – hvis ikke det meste – i politik.
Man kan godt glæde sig over fremskridt og samtidig være utålmodig på de næste skridt.
Et fremskridt er netop kun et skridt frem.
Det var den svenske statsminister Olof Palme, der sagde om politik, at det handler om at 
ville
<chunk>Jeg vil tilføje, at det også handler om at 
kunne
<chunk>Og nogle gange kan man virkelig se resultaterne.
En mærkbar forbedring i menneskers liv.
Lønløftet for eksempel.
Som sammen med overenskomsterne giver pædagoger, sygeplejersker, social- og sundhedsassistenter og -hjælpere og fængselsbetjente flere tusinde kroner mere om måneden.
Det er før skat, ja – men skatten, den letter vi også. Særligt for de enlige forsørgere.
<chunk>Der er selvfølgelig også meget, jeg ikke er tilfreds med.
Søndag morgen var en 30-årig yngre mand på hovedbanen i København. Enten var han tidligt på færde. Eller også var han på vej hjem fra en god fest.
Jeg ved det ikke. Og det er også ligegyldigt. For nu ligger han på Rigshospitalet og kæmper for sin fremtid.
Han blev brutalt overfaldet af to yngre mænd. Trampet i hovedet. Og efterladt alene. Smadret.
Ifølge de første meldinger fra politiet tyder det mest på, at overfaldet var helt umotiveret. Livet bliver nok aldrig det samme for ham og hans familie.
Hvad er det for en ligegyldighed over for andre menneskers liv? Og hvorfor den ekstreme forråelse?
For en uge siden sluttede livet for en kun 15-årig ung dreng. Han steg af bussen her i København. Blev knivdræbt. En af de formodede gerningsmænd var kun 14 år.
Over de sidste par dage har der været meget voldsomme overfald i Viborg og Esbjerg. Og jeg kunne blive ved. Jeg sender min dybeste medfølelse til ofrenes familier. Det er smertefuldt. Og ulykkeligt.
Og det kan ikke få lov til at fortsætte. Det er vores fælles frihed og tillid, der er på spil. Og byrden af volden er grundlæggende ulige fordelt.
For hvad gør nogle forældre?
De henter deres store børn fra fester, så de ikke skal tage S-toget hjem. De bestiller vagter til private fester.
De betaler for en taxa til deres unge for at minimere risikoen.
Men hvad med alle de andre familier?
Dem, der ikke har mulighed for at hente midt om natten, købe vagter eller betale for en taxa. Dem, der er bange for, at netop deres store dreng eller pige er den næste i statistikken.
Enten som offer eller som gerningsmand.
Og skaden er sket. Et knivdrab går i breaking. Og så går livet videre.
Men det er ikke det Danmark, jeg ønsker. Og derfor må vi igen være villige til gøre mere for at komme det her til livs.
Vi har allerede strammet ganske meget op. Strengere straffe. For våben, vanvidskørsel og nu også for kniv.
Og til dem, der ikke kun synes, vi skal stramme, så er der blevet brugt millioner og atter millioner på forebyggelse.
Men det er bare ikke nok.
Vores fornemmeste opgave, er at passe på fællesskabet. På de uskyldige. På ofrene. Og på Danmark. Lad os derfor på tværs af partierne tage de næste skridt.
Jeg vil foreslå, at vi ser på, om vi kan gøre endnu mere for at få flere udviste sendt hjem.
Jeg vil foreslå, at vi straffer hurtigere og hårdere.
Voldsmændene skal væk fra gaden. Og familierne må ansvarliggøres mere.
Og de grupper af drenge og unge mænd, der ødelægger og skaber utryghed der, hvor vi andre færdes.
Ja, der skal politiet have bedre muligheder for at tvinge dem væk.
For jo. Der er en kraftig overrepræsentation af unge mænd med etnisk minoritetsbaggrund som gerningsmænd.
Der er mange flere, der overfalder i flok. For mange, der dræber med kniv. For mange, der ødelægger andre menneskers liv.
Derfor er en stram udlændingepolitik afgørende. For alle os, der uanset etnicitet gerne vil have et trygt Danmark og ikke skal være bange for en opringning midt om natten på grund af de få. De få, som er blevet for mange.
Finansministeriet har igen opjusteret råderummet. Inden alle kommer med deres gode ideer til, hvordan pengene kan bruges.
Skulle vi så ikke passe bedre på alle de helt almindelige mennesker, der bare gerne vil have deres trygge Danmark tilbage? Og bruge noget af vores rigdom på at sikre en endnu bedre retspolitik?
<chunk>Noget andet, jeg ikke er tilfreds med, er, at udgifterne til administration er steget markant.
Noget af det har vi gjort med åbne øjne.
Vi har styrket Skattevæsenet efter mange års besparelser.
Vi har ansat flere i politi og hos domstolene. Vi har styrket Forsvaret.
Men det forklarer ikke hele stigningen.
Og når vi beder kommuner og regioner om at skære ned på bureaukratiet. Så er det kun rimeligt, at vi også tager vores egen medicin.
Det gør vi nu.
Derfor vil vi reducere den statslige administration med 1.000 årsværk det første år. Og flere de efterfølgende år.
Det er ikke en kritik af de medarbejdere, der bliver berørt. De udfører det arbejde, vi har bedt dem om.
Det er politikken, der skal laves om.
Der er opgaver, der skal væk. Vi skal acceptere, at der er noget, vi ikke længere kan få svar på. Fordi vi har besluttet, at det ikke mere skal dokumenteres og kontrolleres.
Jeg har holdt mange taler om opgøret med bureaukratiet.
Jeg ved godt, at alle statsministre siden Schlüter har prøvet.
Men nu er vi i gang.
Og det vil være min påstand. At vi i det seneste år i det her Folketing har frisat velfærden mere, end vi har gjort i mange år.
Vi fjerner 9 ud af 10 centrale mål i folkeskolens fag.
Vi giver de ældre mere selvbestemmelse.
Vi fjerner meget af den politiske styring.
Overlader ansvaret til borgere, medarbejdere og ledere.
Og vi kontrollerer mindre.
Med ældreaftalen bliver 98 lokale ældretilsyn fremover til ét.
Og i stedet for, at plejehjemmene den ene dag får besøg af nogen, der skal kigge på medicinhåndtering. Den anden dag af Ældretilsynet. Og den tredje dag af nogen, der skal kigge på arbejdsmiljøet.
Så skal forskellige tilsyn nu koordinere deres indsats, så deres planlagte besøg på plejehjemmene foregår den samme dag.
Alt sammen for at give mere tid til det, der er vigtigst for vores ældre. Og som de har fortjent.
Mere tid til omsorg og relationer. Og værdighed og selvbestemmelse.
<chunk>Den lovgivning, der i dag skaber bureaukrati. Ja, den har vi jo altså selv vedtaget. Enten her i Folketingssalen eller i EU.
Lad os tage børn og unges fritidsjob. Et eksempel:
En 13-årig må gerne sætte bøger op på biblioteket. Men at gøre det samme i en boghandel er forbudt.
Et andet eksempel:
En 13-årig må gerne tage imod varer i en butik. Men på et plejehjem er det forbudt.
Og et tredje eksempel:
En 13-årig må gerne hjælpe med at rydde op på en legeplads i vuggestuen. Men det er forbudt at smøre rugbrødsmadder til børnene.
Der er intet at sige til, at mange arbejdsgivere synes, det er for besværligt at ansætte fritidsjobbere. Og derfor lader være.
I midt-80’erne var det syv ud af ti unge under 18 år, der tjente deres egne penge. I dag er det kun omkring hver anden.
Den nye formand for Fagbevægelsens Hovedorganisation Morten Skov Christiansen har om det at være flaskedreng i Valby sagt:
”Jeg kunne organisere, arbejde hurtigt og effektivt, oplære nye medarbejdere. Jeg fik ros og oplevede at være en del af et socialt og kollegialt fællesskab. For første gang i rigtig mange år følte jeg mig ikke mindreværdig. (…) Jeg blev mødt af tilfredse chefer i stedet for skuffede skolelærere”.
Citat slut.
Regeringen vil foreslå en omfattende ændring af reglerne. Så det bliver markant nemmere at få et fritidsjob. Få den første løn. Vokse med ansvaret. Blive en del af et forpligtende fællesskab.
Jeg glæder mig til at drøfte vores forslag både her i salen og med arbejdsmarkedets parter.
Så vi ændrer tilgang.
I EU-direktivet står der direkte, at ”børns sårbarhed kræver, at medlemsstaterne indfører forbud mod, at de arbejder”.
Er det ikke nærmere lige omvendt? At det at have et fritidsjob faktisk gør én mindre sårbar og mere robust?
Helt absurd bliver det i hvert fald, når man tænker på, hvad vi omvendt 
ikke
 lykkes med at beskytte vores børn og unge imod.
Oxycodon, tramadol og fentanyl. Det er nogle af de stoffer, der går under betegnelsen ’opioider’.
Det er euforiserende stoffer, der er betydelig farligere end kokain. Som er helt utroligt vanedannende, virker sløvende og smertestillende.
Og så er de mere udbredte, end vi tror. Også i Danmark. Også blandt vores helt unge teenagere.
Derfor vil regeringen skærpe indsatsen markant.
Personer, der sælger opioider. Eller har dem på sig. Skal have en langt hårdere straf.
Køretøjer, der bruges til salg af narkotika, skal kunne konfiskeres. Som vi gør det med vanvidsbilister.
Og sælger man opioider fra en kiosk. Ja, så synes jeg faktisk ikke, man skal have lov til at drive kiosk.
Men det er ikke nok. Vi bliver nødt til også at gøre noget ved tilgængeligheden.
For det er alt for nemt i dag.
En kode på Snapchat. Så kommer beskeden.
Salget af stoffer sker ikke længere kun hos den lokale pusher på gadehjørnet. Den foregår i høj grad også på de sociale medier.
<chunk>Og her er vi ved et andet emne, som vi heller ikke beskytter vores børn imod.
Mens 13-årige ikke har lov til at skrælle kartofler i en daginstitution, så må de gerne være på TikTok, Snapchat eller Instagram.
Jeg tror, at man skal se på de negative virkninger af de sociale medier med samme alvor, som dengang man forstod, det var skadeligt at køre uden sikkerhedssele og ryge i klasseværelset.
I hvert fald for deres mentale helbred.
Og hvis ikke vi gør noget. Så er jeg bange for, at vores børn om 20 år vil se tilbage på vores generation og anklagende spørge: Hvordan kunne I tillade det?
Det er tankevækkende, at DR-dokumentaren 
Alene hjemme på nettet
, der netop handler om, hvad børnene eksponeres for. Af klip med vold, mord, dødsulykker, selvskade, tortur og selvmordsforsøg.
Ja, den serie er mærket med advarslen ”uegnet for børn”. På grund af billeder, som børnene har set.
Og problemet i dag – for os alle sammen – er, at vi forældre ikke ved, hvad der sker på nettet. Og nok er blevet overrumplet over, hvor lang tid børn og unge i dag er på deres telefon.
Jeg selv finder det chokerende, at en undersøgelse viser, at der er flere elever i 7. klasse, der hellere vil være på telefonen i deres fritid end at være sammen med deres venner eller familie.
Ligesom det er ikke nemt at være de forældre til et barn i 3. klasse, der som de eneste ikke tillader deres barn en mobiltelefon.
Og det er ikke nemt at være den unge pige eller dreng på 14 år, der godt ved, at han eller hun bruger alt for mange timer foran skærmen.
Men som bare ikke kan lade være.
For selvfølgelig kan de ikke lade være.
Tech-giganterne har udviklet og designet deres algoritmer på en måde, der skaber afhængighed.
Og med milliarder af data om adfærd optimerer de konstant, hvordan brugernes opmærksomhed bedst fastholdes.
Er der så slet ikke noget godt at sige om sociale medier?
Selvfølgelig er der det. Fællesskaber opstår online, man er i kontakt med venner og familie, og verden er blevet mere forbundet.
Men hvor de sociale medier på nogle stræk er med til at åbne vores øjne. For uretfærdigheder i hele verden.
Så er de desværre også med til at gøre os enøjede.
I takt med, at de ved mere og mere om, hvem vi er, og hvad vi synes. Så begynder de at bekræfte vores holdning. Vi ser de opslag, som vi er enige i. I stedet for at se dem, der udfordrer os.
Og som om der ikke mangler nuancer nok. Så kan man nu – med kunstig intelligens – manipulere virkeligheden helt.
Fremstille lyd og billede, der virker ægte. Men som fra ende til anden er falskt.
Nogen kalder det satire. Men er det særlig sjovt?
Er virkeligheden ikke, at vi risikerer at sætte vores tillid til hinanden over styr, når vi ikke aner, om det, vi ser, er ægte.
Jeg tror, vi lever i en tid, der kalder på alt det modsatte.
Viden. Fakta. Samarbejde. Nysgerrighed. Og respekt.
<chunk>Ser vi rundt i verdens brændpunkter. Så er det desværre mistillid. Splittelse. Polarisering. Foragt. Ja, ligefrem had. Der dominerer.
Det gælder ikke mindst i Mellemøsten.
Der er et akut behov for mere nødhjælp til Gaza. En øjeblikkelig, humanitær våbenhvile.
Hamas skal frigive de gidsler, de nu har holdt fanget i mere end et halvt år. Og nedlægge sig selv. Verden har ikke plads til terror.
Israel skal give lastbilerne med nødhjælp passage.
Og de skal lade være med en landoffensiv i Rafah. Raketter der rammer ned i tæt befolkede områder. Fyldt med folk på flugt. Er totalt uacceptabelt.
Det internationale verdenssamfund må presse endnu hårdere på for den løsning, som parter på begge sider desværre ikke ønsker sig.
Men som er det eneste svar:
To stater, der lever side om side. Og anerkender hinandens ret til at eksistere. Så israelske børn og palæstinensiske børn kan vokse op i fred og sikkerhed.
Da Blinkende lygter udkom i år 2000, var der også uro i Mellemøsten.
Der var præsidentvalg i USA. Og Putin var lige blevet præsident i Rusland.
Meget er det samme her 24 år senere. Men det meste synes alligevel at være forandret.
Det er som om, at uenigheder bliver uforsonlige. At afstande bliver til afgrunde.
Og at det, vi i mange år tog for givet, ikke længere er givent.
Vi lever i paradoksernes tid.
I år afholdes der valg i flere lande i verden end nogensinde før.
Men samtidig udfordres de regler, vi siden 2. verdenskrig har bygget det internationale verdenssamfund op omkring.
Demokratierne er under pres.
Tydeligst i Ukraine, hvor Rusland fortsætter deres brutale angrebskrig.
Jeg har sagt det før, og jeg vil gerne sige det igen: Det var Putin, der bestemte, at krigen begyndte. Og det er Putin, der – hvis han ville – kunne afslutte krigen i morgen.
Trække sine tropper tilbage fra Ukraine. Stoppe bombardementerne af uskyldige civile.
Og truslerne mod Europa.
Men der er intet, der tyder på, at Putin stopper. Tværtimod skal vi indstille os på, at Ukraine kun er starten på en ny æra.
Rusland er nu en reel trussel mod Europas frihed. Med påvirkningskampagner direkte ind i vores demokratiske valg. Med cyberangreb. Med destabilisering i lande og regioner verden over.
Derfor opruster vi nu. I Europa. I Danmark.
Og vi styrker samarbejdet i Arktis og i Nordatlanten. Tak til Grønland og Færøerne for vores fortrolige og gode samarbejde i en stadig mere urolig verden.
Med den nye forsvarsaftale, som et bredt flertal af partier står bag, investerer vi mere end 2 pct. af vores samlede velstand i forsvaret og til støtten til Ukraine. Vi står på den rigtige side i den verdenshistorie, der skrives i de her år.
Vi er blevet en allieret, man ikke alene kan regne med. Vi er nu også en allieret, der ikke længere ligger i læ af andre.
Vi opbygger en kampklar brigade i Hæren. Op til
6.000 soldater.
Vi indkøber luftforsvar.
Og vi indkalder markant flere værnepligtige. Både mænd og fremover også kvinder.
Vi donerer det Ukraines modige soldater har brug for.
Og vi stopper ikke, før der igen er fred.
Når de danske F16-fly lander på ukrainsk jord.
Så er det ikke i sig selv nok til at vende udviklingen på slagmarken.
Men de kommer til at gøre en forskel. Og det tjener os til ære, at vi tør gå forrest.
<chunk>Man siger tit om valg, at der er meget på spil.
Når europæerne skal stemme til Europa-Parlamentet den 9. juni. Så er det vitterligt rigtigt.
Det handler om fred og sikkerhed.
Det handler om frihed.
De næste fem år for Europa kan blive definerende for de næste fem årtier.
Og derfor er der ikke tid til at ryste på hånden.
Dertil kommer alle de andre udfordringer, der kun kan løses i et forpligtende, internationalt samarbejde.
Klimaforandringer. Hvor vi kan inspirere resten af Europa ved at vise, at man godt kan gennemføre en ambitiøs grøn omstilling og samtidig skabe arbejdspladser.
Migration. Hvor Danmark går forrest i at føre en stram udlændingepolitik. Men hvor vi også er afhængige af, at der er styr på Europas ydre grænser.
Tech-giganter. Som skal reguleres hårdere og tvinges til at tage et langt større ansvar, inden de stjæler barndommen fra vores børn.
EU har brug for de danske ideer og den danske realisme.
Og Danmark har brug for et stærkt og handlekraftigt EU. Vores europæiske samarbejde er det bedste værn mod krig og ufrihed.
En stemme den 9. juni er selvfølgelig en stemme på det parti og de holdninger, man vil støtte i europæisk politik.
Men det skal denne gang også være en stemme for demokratiet. For europæisk sammenhold. Og en stemme imod Putin.
<chunk>Mens store dele af resten af verden går til valg i år, og vi selv skal stemme til Europa-Parlamentet.
Så må vi vente med valg til Folketinget.
Jeg kan godt se, at det ærgrer et parti eller to og måske en mulig statsministerkandidat.
Men vi er ikke engang halvvejs i valgperioden nu.
Og der er meget, vi stadig gerne vil nå.
Lige nu forhandler vi med kommuner og regioner om økonomien for næste år.
Her har vi en fælles interesse: At der bliver råd til at løfte den nære velfærd.
For det siger sig selv, at når råderummet i dansk økonomi opjusteres. Så skal det også komme danskernes lokale velfærd til gavn.
Vi er også i gang med at forhandle en trepartsaftale på plads, der skal føre til en CO2-afgift i landbruget.
Bedre natur. Rent drikkevand. Og mere skov.
Fremskrivningen viser, at vi når vores klimamål i 2025. Det er godt. Det er mere end godt.
Nu er opgaven at give en trængt dansk natur bedre vilkår.
Om ikke længe åbner vi de første naturnationalparker. Det er vi mange, der glæder os til. Livet skal tilbage i fjordene. Og vi skal have en ordentlig og bæredygtig udvikling i vores kystvande.
Og vi er på vej med udspil om blandt andet bedre vilkår for iværksættere.
I mandags støtte til investeringer i vores grønne industri. Og efter sommer kommer et omfattende sundhedsudspil.
For nu bare at nævne noget af det, som regeringen er i gang med.
<chunk>Det var Svend Auken, der engang sagde, at der ”midt på vejen kun findes hvide striber og døde fluer”.
I dag kan man tilføje, at der også findes en regering, der ganske vist ikke er blevet kendt for sin popularitet.
Jeg undervurderede modstanden mod vores forslag om at afskaffe Store Bededag.
Det var drevet af et behov for at finansiere det løft af forsvaret, hvor der blandt partierne er større iver for at bruge penge end for at finde dem.
Men det var også drevet af et ønske om at øge beskæftigelsen.
Netop det, at der er historisk mange mennesker i arbejde i Danmark. Flere end nogensinde før.
Det er sådan set den afgørende årsag bag, at vi i de kommende år kan investere mere i vores samfund, end vi havde troet for bare et år siden.
Det er fantastisk. Højere beskæftigelse end nogensinde før. Og meget, meget lav arbejdsløshed.
Danskernes arbejdsmoral er helt i top, og langt de fleste danskere er glade for deres arbejde.
Selvfølgelig.
Og derfor var det nok heller ikke det rigtige tidspunkt at starte en debat om arbejdstid på.
Jeg forsøgte at gå op imod den italesættelse, jeg synes, der findes i nogle kredse.
Hvor man taler det at arbejde ned. Bruger udtryk som ’hamsterhjul’. Og giver indtryk af, at vores arbejdsliv altid skal være spændende og udviklende. For den enkelte.
Men i virkeligheden begik jeg en fejl. Jeg blev fanget ind i Instagram og fortællingerne om nogle få, der helt vælger arbejdslivet fra.
For det er jo ikke det generelle billede.
Jeg har det selv sådan, som jeg tror, de fleste danskere i øvrigt har det. At vi sætter en ære i at gå på arbejde. Gøre det godt. At det er en glæde at tjene sine egne penge.
Og ja, at vi ved, at det er vores individuelle arbejdsindsats der gør, at vores samfund fungerer og er rigt.
Der er nogen, der skal hente skrald.
Der er nogen, der skal operere.
Der er nogen, der skal passe vores gamle.
Der er nogen, der skal lave mad på restauranterne.
Og måske ramte jeg bolden skævt. Eller blev misforstået. Måske begge dele. I hvert fald blev det oversat til, at danskerne skal arbejde mere. Og det beder hverken regeringen eller jeg om.
Jeg har stor tillid til, at hver enkelt dansker selv kan styre, hvor mange timer han eller hun arbejder.
Vi kan alle sammen undervejs i vores liv have behov for at være mere tilstede derhjemme. Det kan være mens børnene er små. Eller i en periode med sygdom.
Det ændrer bare ikke på, at det fortsat skal være en dyd at gå på arbejde og forsørge sig selv.
Og det ændrer ikke på, at det er den høje beskæftigelse, der gør, at vi lever i et af verdens bedste samfund.
Alt dét sagt.
Så kommer der jo også en dag, hvor hvert parti må svare på, om man vil genindføre Store Bededag.
Hvor de tre milliarder, som det koster, så skal tages fra.
Og endnu vigtigere; den nødvendige arbejdskraft. På plejehjem. I den grønne omstilling. Hvordan vil man gøre det?
Eller hvor pengene skal komme fra, hvis man ønsker et opgør med velfærdsforliget?
I det hele taget er det på tide at anholde noget af det den dobbeltmoral, der sommetider kendetegner den politiske debat.
Hvorfor går man med i en finanslovsaftale, hvis man synes, den er uambitiøs, ligegyldig og uden retning?
Hvorfor er man med i en klimalov, hvis man ikke vil omsætte den til handling?
Og kan det virkelig passe. At man er så meget imod en CO2-afgift i landbruget, at man lader andre om besværet og kritikken.
For så selv at acceptere det efter et valg?
Én ting er, at man ikke vil tage ansvaret for upopulære beslutninger.
Men så kan man i det mindste tage ansvaret for de valg, man selv træffer.
<chunk>Jeg forstår godt, at man skal vænne sig til en situation i Danmark, hvor politiske modstandere går sammen om at lede landet.
Men jeg tror, det er kommet for at blive, at regeringsmagten ikke altid er forankret i en rød blok eller en blå blok.
Selvfølgelig koster det på identiteten.
Når man er en del af et kollektiv, så kan man ikke lige så klart sige, hvad man hver især selv står for.
Men det betyder jo ikke, at man ikke stadig står for det, partierne altid har gjort.
Det gør Venstre.
Det gør Moderaterne.
Det gør Socialdemokratiet.
Det skal der være plads til at fortælle om. Og det øver vi os på – i respekt for hinandens udgangspunkter.
Nogen er mere optaget af skat. Andre af velfærd. Det er ligesom en af de klassiske konflikter i dansk politik.
Men det er ikke en konflikt, der behøver at være så stor, at man ikke kan finde et kompromis.
Det er ikke et nederlag for Socialdemokratiet, at der nu gennemføres skattelettelser.
Det er ikke et nederlag for Venstre, at der så også kommer en top-top-skat på de højeste indkomster.
Og det er slet ikke et nederlag for Moderaterne, for det var deres ide.
Venstrefløjen har i årevis kæmpet for en større beskatning af de rigeste. Det kommer nu. Højrefløjen har i årevis kæmpet for skattelettelser. Det kommer nu.
Er det et nederlag eller en sejr?
Hvis det er begge dele, så kan det jo i hvert fald ikke kun være en af delene.
Det hele handler om balancer.
En ambitiøs grøn omstilling, ja. Men på en måde, der samtidig gavner danske arbejdspladser. Lønmodtagere og konkurrenceevne.
At det bedre kan betale sig at arbejde, ja. Men på en måde, hvor der samtidig er et ordentligt sikkerhedsnet, for dem der rammes af sygdom eller sociale problemer.
En ansvarlig økonomisk politik, ja. Men på en måde, hvor vi samtidig har hjulpet nogle af dem, der blev hårdest ramt af inflationen ved blandt andet at forhøje ældrechecken.
<chunk>Og så er der nogle områder, hvor det viser sig, at der er en større fællesmængde, end man måske troede.
Noget, der går på tværs af traditionel partipolitik.
Organdonation. Abortgrænsen. Diskussionen om aktiv dødshjælp.
Alt det er blevet frigjort fra de traditionelle uenigheder mellem blokkene.
Nogle gange skal vi gå nye veje. Og gå foran i en verden, hvor især kvinders rettigheder rulles tilbage.
Jeg glæder mig til, at vi kan præsentere regeringens udspil til en ny værdighed i socialpolitikken. Som i hvert fald er et eksempel på det.
Men for nu vil jeg gerne dvæle ved regeringens uddannelsespolitik.
Det er for tidligt at gøre det samlede regnestykke endeligt op. Men vi prioriterer massive investeringer i vores uddannelser.
Det er her, vi kommer til at gennemføre de vigtigste og største forandringer af vores samfund.
Regeringen har indgået aftaler og fremlagt udspil om folkeskolen, universiteterne og erhvervsuddannelserne.
Forberedt på Fremtiden, kalder vi det.
Vi kunne også have kaldt det Tilbage til Grundtvig.
Det var ham, der for mere end 100 år siden lærte os, at solen står med bonden op, slet ikke med de lærde.
Alligevel har vi i dansk uddannelsespolitik indsnævret dannelsesbegrebet.
Vi har gjort det teoretisk, abstrakt, bogligt og akademisk.
Og vi har mistet håndens arbejde, det praktiske, det jordnære, det konkrete af syne.
Men ingen af delene kan fungere uden den anden.
Det er vi i gang med at gøre noget ved.
Det næste bliver ungdomsuddannelserne og de uddannelser, der retter sig mod velfærdsfagene.
Jeg forstår godt, hvis det for mange 15-årige kan være svært at vælge, hvad man vil resten af livet.
Men det er sådan, vores uddannelsessystem er skruet sammen i dag, medmindre man vælger at gå på gymnasiet.
Det bliver vi nødt til at genoverveje.
Så endnu flere unge får lidt mere tid til at finde ud af, hvad de gerne vil.
Og enten forsøger vi at gøre hver enkelt ungdomsuddannelse lidt bedre.
Eller også skaber vi noget helt nyt. Som både gavner de meget dygtige. Dem, der i dag slet ingen uddannelse får. Og dem, der er flest af. Dem midtimellem.
I regeringen tror vi mere og mere på behovet for en helt ny ungdomsuddannelse, som vil give vores unge både bedre tid og en bedre faglig ballast.
Vi er også i gang med at gøre op med uddannelsessnobberiet.
I alt for lang tid er pengene og prestigen fulgt med de uddannelser, der tager længst tid og er mest teoretiske.
Nu går vi den anden vej. Og med reformen af universiteterne sikrer vi penge til en massiv investering i erhvervsuddannelserne.
Så de unge her kan få bedre udstyr og dygtige undervisere. Og flere kan komme på studietur ligesom deres kammerater på gymnasiet.
Ligesom vi gør uddannelserne mere praktisk orienterede.
I mange år har teori fyldt mere og mere. Det samme har afstanden til den virkelige verden.
Derfor fjerner vi abstrakte mål i folkeskolen. Indfører obligatorisk erhvervspraktik. Skaber en bedre sammenhæng mellem teori og praksis.
Og vi indfører juniormesterlære i folkeskolen.
Så de drenge – eller piger – der måske er kørt træt i skolen. Kan komme ud på en arbejdsplads et par dage om ugen. Og få mere lyst til at lære det sidste i dansk og matematik.
Og vi foreslår, at det praktiske indhold skal fylde mere i de uddannelser, der retter sig mod velfærden. Hvor frafaldet er stort. Og hvor relationsarbejdet igen skal i centrum.
Endelig vil vi sikre uddannelser i hele landet.
Derfor kan man snart læse til dyrlæge i Foulum. Blive maskinmester i Thisted. Og pædagog i Holbæk.
Og ja, det bør også være sådan, at man fremover kan blive ved med at læse til lærer i Skive.
Den næste opgave bliver at undgå, at små gymnasier og erhvervsuddannelser må lukke på grund af faldende ungdomsårgange.
Og sidst men ikke mindst. Klare værdier. Mindre skærm. Flere bøger.
Læreren skal tilbage som en klar autoritet i skolen. Mindre uro i klassen. En undervisning tættere på virkeligheden.
Nye veje til en start. Og flere muligheder for at vende tilbage til uddannelse igennem livet. Fordi vi mennesker er forskellige, og fordi vi lærer forskelligt.
Alt det er den røde tråd i regeringens uddannelsespolitik.
<chunk>Der er intet så håbefuldt som at se unge mennesker, der stolte og glade fejrer, at de har færdiggjort deres uddannelse.
Det har vi en god tradition for her i Danmark.
Om en lille måneds tid de første eksamenskørsler. Unge med studenterhue eller et svendebrev i hånden.
9. klasses-eleverne, der nu læser til eksamen, men som lige har kastet karameller og haft vandkamp.
Det gør vi ikke her i Folketinget.
Men vi har også vores traditioner.
I dag markerer vi Folketingsårets afslutning.
Vi hejser Dannebrog. Om lidt tager vi hul på en maratondebat.
Mens dagene bliver længere. Og æbletræerne er sprunget ud.
Jeg elsker vores traditioner.
Og jeg elsker årstidernes skiften.
Men jeg elsker i særdeleshed foråret.
Som noget af det første ser vi anemonerne i skovbunden.
Hører lærkens trille.
Bøgens grønne blade, der vokser sig store.
De første grillaftener.
Det var forår og Danmark frit, synger vi 4. maj. Hvor vi sætter lys i vinduet og fejrer Danmarks befrielse.
Og så en nat bliver det sommer.
Med alle sine lyse nætter.
Vi tænder bål og ønsker fred her til lands.
Og tager på festivaler og markeder. Mens det summer af sol over engen, og kløvermarken står i blomst.
Blæst, salt og vand.
Koldskål og jordbærboder. Med eller uden videoovervågning.
Og med fare for, at nogen vil påstå, at jeg om lidt er kandidat til et job – hos turistorganisationen Visit Denmark.
Så forestil jer alligevel, at man – i stedet for at rejse sydpå til sommer – så pakker bilen og kører rundt i det ganske, danske land.
Hvad ser man så?
Udover at man vil opdage, at der altid er vejarbejde i store dele af Danmark, så vil man hurtigt finde ud af, at afstandene imellem os er utroligt korte.
I hvert fald geografisk.
Sætter man sig for at køre fra Rudersdal til Lolland, ja så kan det gøres på halvanden time.
Man kan også stå med solen op over Øresund. Og nyde skumringstimen ved Vesterhavet, mens bølgerne slår ind over kysten.
På sådan en tur rundt i landet vil man køre over broer og forbi rapsgule marker, så langt øjet rækker. Man vil se vindmøller, solceller og mangle insekterne på forruden.
Men tager man en afstikker fra alfarvej, så kommer man hurtigt til en af de mange, danske provinsbyer. Der med hver sit kirketårn og lokale særpræg byder én velkommen.
Her gør vi et stop.
Går omkring på byens torv, sætter os på en bænk. Og falder i snak.
To tilfældige danskere, den enes hjemstavn, den anden udenbys fra.
Vender vind og vejr. Lidt om EM i fodbold. Hvordan det går Vingegaard i Tour de France.
For selvom janteloven siges at være dansk. Så er det nu for intet at regne mod den nationale stolthed, vi føler, når en af vores egne klarer det godt.
Mon ikke vi her på bænken også bekræfter hinanden i, at verden er af lave. Og hvad det betyder for os?
Og her kunne samtalen sådan set slutte. Alligevel bliver vi hængende.
Måske er der noget, der har fanget vores opmærksomhed.
En henkastet bemærkning, en fuge i panden, et smil i øjet.
Vi spørger ind. Er nysgerrige.
Ser billeder af børn og måske børnebørn.
Vi taler om, hvordan det mon vil gå dem. Går de en bedre fremtid i møde?
Vi lytter pludselig til drømme og forventninger. Blev livet, som vi havde håbet?
Eller bekymringer. Om økonomien. Eller for sygdom i familien.
Og da vi noget forsinket kører videre på vores tur, melder en eftertanke sig.
Om alt det, vi kunne genkende fra vores eget liv.
En påmindelse om, at vi ligner hinanden her i Danmark. Hvor meget vi har tilfælles.
Alt det, der ikke har med politik at gøre – og som alligevel har alt med politik at gøre.
Tænk sig, at vi der sidder her i dag. Vi er – for en stund – betroet det politiske ansvar for Danmark.
Et land, der er stort nok til at gøre en forskel. For sine egne og for resten af verden.
Men også et land, der er for lille til store forskelle.
Og selv på de dage, der viste sig at blive værre, end de var i går. Så står vi alligevel op og gør, hvad vi kan, for at i morgen bliver bedre.
Tak for det.
Og med de ord vil jeg glæde mig til dagens debat.







Tale






Kære alle sammen.
Man bliver simpelthen så glad og så stolt over Danmarks ungdom, når man træder ind i teltet. Giv dem lige endnu en kæmpestor hånd.
Det er fantastisk at se mødre, fædre, søskende, kærester, venner og repræsentanter fra fagbevægelsen, arbejdsgivere og uddannelsesinstitutionerne.
Men mest af alt er det fantastisk at se alle jer deltagere ved DM i Skills 2024.
For I er noget helt særligt.
De fleste af jer har kæmpet jer gennem skolemesterskaber og regionsmesterskaber.
Og I har bevist, at I ikke blot brænder for jeres fag, men at I har et helt særligt talent.
Som f.eks. Toki, der er en af fremtidens anlægsgartnere.
Før Skills fortalte han, at han aldrig havde troet, han skulle med til DM i noget som helst.
Men nu står du her, Toki. Sammen med resten af alle de andre deltagere. Flere end nogensinde før til et DM i Skills. Det er kæmpestort.
Om lidt ved vi, hvem der vinder. Hvem, der kan tage hjem med en guldmedalje. Vi ved også, at flere af jer får chancen for at komme med til Europamesterskaberne i Herning næste år og repræsentere jeres fag og Danmark.
Der er ikke så lidt på spil, og jeg fornemmer en vis spænding her i teltet.
<chunk>I dag kårer vi de bedste af de bedste.
Jeres stærke faglige stolthed smitter, og den kommer til at inspirere mange efter jer.
Uanset, om du er bager eller brolægger. Gartner eller glarmester. Smed eller social- og sundhedsassistent. Tømrer eller lastvognsmekaniker.
Så repræsenterer I en dyb kærlighed til helheden og til detaljerne, og det er dét, der smitter os andre, når I giver os lov til at kigge ind i jeres faglige rum.
Dronning Margrethe sagde det meget smukt i hendes sidste nytårstale.
Jeg citerer:
”Godt håndværk er en nydelse at opleve. At betragte en velbygget mur. At se på en blank og smukt malet væg. At beundre et møbel, hvor træet er behandlet med omsorg og indsigt. Det fylder mig med glæde hver gang.”
Citat slut.
Jeg tror, at mange af os lyttede til Dronningen, og jeg tror at mange af os deler glæden over jeres håndværk. Den deler jeg også, og jeg ser den hos jer alle sammen.
Når I dykker ned i jeres fag. Knokler løs. Og afleverer et flot stykke veludført arbejde vel vidende, at I har givet alt, hvad I havde.
Den stolthed. Den kærlighed. Den glæde. Den må I love mig altid at holde fast i.
I viser, hvor langt man kan komme. Når man knokler. Når man tør. Når man vil. Og når man har viljen til at blive den bedste til sit fag. Og det er dybt inspirerende.
<chunk>Flere fag til DM i Skills går flere tusinde år tilbage i tiden, og vi har jo oplevet det med Børsen i København.
Mange af os danskere blev oprigtigt kede af at se vores kulturarv gå op i flammer. Og det var måske lige der, at det gik op for mange af os, hvad det vil sige, når nogen er dygtige håndværkere.
Selvom vi lige har haft den opfattelse, så hersker der stadig en kedelig fortælling mange steder i vores samfund.
At dét at tage en faglært uddannelse er mindre fint eller mindre vigtigt end at tage en boglig uddannelse.
Intet kunne være længere fra sandheden, og det beviser I i de her dage. Tak for det.
Jeg er glad for alle unge, der tager en uddannelse i Danmark. Vi har brug for alle fag og mange forskellige kompetencer. Vi kommer bare ikke udenom, at skal vi løse klimakrisen, så er det jer, der kommer til at gøre det.
Derfor er dét, der sker de her dage i Roskilde og næste år i Hjørring, meget større end det øjet kan se.
For vi har brug for jer som forbilleder for andre unge. Det er jer, der bliver ansigtet på vores erhvervsuddannelser. Og jeg ved, at I kommer til at trække nogle flere med.
Det vil jeg gerne takke jer for.
<chunk>Snart får I jeres første job efter uddannelse.
På et lille værksted. På et stort hospital. I en global industrivirksomhed. Fra den mindste flække til de allerstørste byer.
Og vi har brug for jer. Uden jer drejer tandhjulene ikke rundt, og derfor har vi besluttet, med stor opbakning, et historisk stort løft af erhvervsuddannelserne.
Så der bliver mulighed for at investere i værktøj. Teknologi. Og lærerkræfter. Så I får de uddannelser, I fortjener.
Løftet lønnen for nogle af dem, der arbejder i den offentlige sektor.
Og givet eleverne i 8. og 9. klasse mulighed for at komme i juniormesterlære.
Men jeg ved godt, at de politiske initiativer ikke kan stå alene.
<chunk>Om lidt skal vinderne af DM i Skills afsløres.
Tillykke til alle jer, der vinder. Tillykke til jer, der har været med. Tillykke til alle jer familier, der kan være stolte. Og tillykke til Danmark med, at vi har så fantastisk en ungdom.
Giv dem en ekstra hånd. Og held og lykke.







Tale






Kære Jonas
Du ikke bare gjorde det.
Du gjorde det for anden gang. På bare to år.
Vandt verdens hårdeste og mest prestigefyldte cykelløb.
Kæmpe tillykke!
Jeg er stor fan af dig. Og jeg er ikke den eneste. 
Du har vundet danskernes hjerter.
Vi er stolte af dig, Jonas.
Endnu en sommer har vi uge efter uge siddet på det yderste af stolene og fulgt din kamp mod Tadej Pogacar [Po-
ga
-tjar].
Bævet. Råbt. Og danset i stuerne, når du har givet ham og andre konkurrenter baghjul.
Allerede på femte etape, fra toppen af Col de Marie Blanque [Kold de Marí Blanc], satte du kursen direkte mod Champs Élysées i gult.
Og mens du klædte dig i gult, klædte de mange danske tilskuere Frankrig i rødt og hvidt.
Det er ikke bare os danskere, du har imponeret.
Det sætter præstationer i relief, når udenlandske medier har omtalt dig som en cykelrytter 
’fra en anden planet’
<chunk>Ja, sågar 
’fra en anden galakse’
<chunk>Men for mig og for os er du Jonas fra Glyngøre [i Nordvestjylland].
Her bor du med de vigtigste mennesker i dit liv – din kone og din lille datter, som vi er på fornavne med [Trine og Frida].
En mand med begge ben på jorden. Hvis altså man kan sige det om en cykelrytter.
Beskeden. Ydmyg. Sympatisk. Afholdt.
Og en slider.
Tingene er ikke kommet nemt til dig. Du har knoklet. Bogstaveligt talt klatret op ad bjerge. Haft den der ukuelige vilje og evne til at realisere dine drømme.
Det aftvinger respekt.
Du er en rollemodel for andre.
Og du er ikke den eneste rollemodel, der er her i dag.
For tænk engang. Vores lille flade land har i år haft hele elleve ryttere med til Tour de France.
Ud over dig, Jonas, er det:
Endnu en Jonas [Gregaard]. [Græ-gaard]
Anton [Charmig]. [Sjar-mi] 
Christopher [Juul-Jensen]. 
Mikkel [Bjerg].
Søren [Kragh Andersen]. 
Magnus [Cort]. [Kort] 
Michael [Mørkøv]
Mattias [Skjelmose].
Og foruden Jonas, har to andre danske ryttere oveni købet også vundet etaper i år.
Mads [Pedersen].
Og Kasper [Asgreen].
Flere af jer er her i dag.
Tillykke til jer alle.
Vi beundrer jer.
I har leveret elleve imponerende enkeltmandspræstationer.
Men cykelsport er også en holdsport. Som handler om sammenhold. Fællesskab. Om at præstere i flok.
Det har I vist på jeres respektive hold.
Og som du så rigtigt gjorde opmærksom på her på Rådhuset, da du havde vundet Tour de France sidste år, Jonas.
Så er din og andre danske rytteres bedrifter i den grad 
også 
et resultat af noget større. Nemlig det benhårde arbejde, som mange frivillige har lagt i danske cykelklubber og foreninger.
På våde danske landeveje. Weekend efter weekend. År efter år.
På vegne af alle danskere, som har fulgt Tour de France i år, vil jeg gerne sige kæmpe tak her i dag.
Til alle jer derude i landet, der har knoklet som frivillige.
Til jer elleve, der har kæmpet for de rød-hvide farver under Tour de France.
Til jer to, Cecilie [Uttrup Ludwig] og Emma [Norsgaard], der i disse dage gør det ved kvindernes Tour de France.
Og selvfølgelig en særlig tak til dig, Jonas, der endte med at stå der allerøverst på podiet i Paris. Igen. Som en fantastisk repræsentant for Danmark.
Takket være alle jer er vores lille land i dag en supermagt inden for cykelsporten. Beundret af verden.
Tak for ordet.







Tale






Velkommen til.
Kun 5 dage inde i det nye år, så står vi her igen, desværre.
En ny og foruroligende udvikling i pandemien har ramt os. Den britiske mutation af coronavirussen, som er en særlig smitsom udgave. Konsekvenserne i Storbritannien er allerede voldsomme, hvor mutationen nu er meget udbredt. Men den spreder sig også i Danmark og store dele af Europa og i USA.
Lande i hele verden må i de her timer og dage forholde sig til, hvad man skal gøre i en ny situation.
Vi er nu gået på niveau 5 i varslingssystemet – altså det højeste niveau. Det betyder, at myndighederne vurderer, at der er udbredt samfundssmitte og risiko for, at behandlingskapaciteten på sygehusene overstiges.
I Danmark er vi nødt til igen at skærpe indsatsen. De restriktioner, vi har, er ikke nok. Det er vurderingen både fra vores egne myndigheder og fra de eksperter, de rådfører sig med. Derfor vil vi i dag sænke forsamlingsforbuddet til fem personer og komme med nye tiltag. Dem uddyber jeg om lidt.
Men vi kommer også med en meget kraftig appel for tiden frem til den 17. januar, altså knap de næste to uger.
Og det er:
Bliv mest muligt derhjemme.
Arbejd hjemmefra, hvis du overhovedet kan.
Køb kun ind én person ad gangen, og gør det kun, når det er nødvendigt.
Undgå at mødes med andre personer end dem fra din husstand og dine allernærmeste.
Kort sagt: Aflys gerne alle de aftaler, du kan, hvor det overhovedet er muligt.
Hvorfor er det nødvendigt med den her skærpede tilgang?
Den nye mutation vurderes sådan set ikke at være mere farlig i sig selv, men den er meget mere smitsom. Det er sundhedsmyndighedernes vurdering, at konsekvenserne af smittespredningen med den nye mutation af virussen kan være særdeles alvorlig. Vi ser det lige nu i Storbritannien. Alene i går havde de næsten 60.000 smittede på et døgn. For en måned siden var tallet 16.000 smittede per døgn.
Også i Danmark vil smittekurven være stejlere og have et højere toppunkt i forhold til den virus, vi kender. Og derudover vil en højere andel af befolkningen skulle være immune for at opnå flokimmunitet.
Hvis vi ikke lykkes med at forsinke mutationen, så vil den medføre flere indlæggelser på sygehusene. Flere alvorlige sygdomsforløb. Flere vil risikere at dø, og vores sundhedsvæsen vil komme under et endnu større pres, end det allerede er. 
Derfor er vi igen i en rigtig alvorlig situation.
Lige før brugte jeg ordet forsinke, og det er fordi, det er det, der er vores opgave lige nu. Mutationen er allerede så udbredt, både herhjemme og i verden, at den ikke kan stoppes. Men vi kan forsinke og vi kan trække tiden ud, så vi for hver dag, der går, kan nå at vaccinere endnu flere.
Sundhedsmyndighederne har oplyst, at på fredag den 8. januar, der er forventningen, at alle plejehjemsbeboere, som ønsker at blive vaccineret, der vil de senest modtage den første dosis af vaccinen. Det er rigtig, rigtig glædelige nyheder, men der er stadigvæk lang vej.
Danmark er lige nu det land i EU, der har vaccineret den største andel af sin befolkning. Det er rigtig godt gået. Flere steder er det lykkes for sundhedspersonalet at få endnu flere doser ud af den første leverance af vacciner, og vi modtager heldigvis også lidt flere vacciner end først forventet.
Regeringens holdning, den er fuldstændig klar. I det øjeblik vaccinerne rammer dansk jord, der skal de ud og virke. Og vi arbejder på, at endnu flere bliver taget i brug med det samme.
Vi har sat det mål, at vi skal kunne vaccinere 100.000 danskere om dagen, når vi har vaccinerne til det.
Indtil vi er tilstrækkeligt langt med vaccinerne, så skal vi holde smitten nede. 
En opgave, der nu med den britiske mutation desværre er blevet endnu sværere.
Indsatsen, den hviler på tre områder.
For det første skal vi selvfølgelig undgå, at der kommer mere smitte til Danmark. Det gælder i særdeleshed den britiske variant, men også andre mutationer, der kan opstå. Der er allerede skærpede indrejserestriktioner for udlændinge med bopæl i Storbritannien. De bliver som altovervejende udgangspunkt afvist indrejse til Danmark. 
Og alle, som vil flyve derfra og til Danmark, skal nu fremvise en negativ test, inden de får lov til at komme ombord på flyet. Ligesom alle rejser, det gælder også erhvervsrejser, til vores engelske naboer frarådes.
Regeringen overvejer i dag, sammen med myndighederne, om der i de kommende dage er behov for yderligere restriktioner i forhold til indrejse fra andre lande, og om vi yderligere skal stramme vores vejledning om rejser ud i verden.
Vi forventer blandt andet snart at melde ud i relation til den mutation, der nu også er fundet i Sydafrika.
For det andet, så skal vi finde, og vi skal bryde smittekæder. Selvom Danmark er et af de lande, der tester flest i forhold til vores størrelse, så har vi behov for at gå endnu længere.
Kapaciteten, den skal bruges, og den skal bruges hver dag. Der er for få, der bliver testet i de dage, vi er i nu.
Regeringen har derfor besluttet, at myndighederne hurtigst muligt skal sikre, at personalet på plejecentre i alle regioner kan hurtigtestes. Og der skal udvikles modeller, også, for test af personale i eksempelvis daginstitutionerne
Oven på test, der kommer så smitteopsporingen. Den er løbende blevet udbygget, men den skal op i gear igen. Derfor har regeringen igen gjort det klart over for myndighederne, at de ressourcer, som man har behov for, dem stiller vi til rådighed.
Oven i det, som alle efterhånden kender, nemlig med test og opsporing, så er der kommet noget nyt til – nemlig segmentering. Og det vil sige undersøgelse af de positive prøver, der bliver lavet, sådan, at det kan identificeres, om de mennesker, der bliver syge med corona i Danmark, bliver det af den engelske mutation. Og i fremtiden måske også en yderligere mutation.
Danmark er i forvejen et af de lande, der segmenterer mest. Det er godt, men ambitionen skal højere op. Og derfor er målet, at vi kan segmentere alle positive prøver i Danmark.
Derfor vil myndighederne også i de kommende dage involvere alle relevante samarbejdspartnere. Og det her er fra vores side også en invitation til det private erhvervsliv til et øget samarbejde på det her område.
For det tredje, så er der restriktionerne og vores adfærd hver især.
Fra og med i morgen, den 6. januar, der sænkes forsamlingsforbuddet, som vi kender det fra ti personer til fem personer. Det sker efter drøftelse med partilederne på Christiansborg tidligere i dag.
Tilsvarende ændres myndighedernes anbefaling, så alle opfordres til at begrænse den sociale kontakt til maksimalt fem personer, og at man heller ikke i private hjem mødes flere end fem personer.
Bor man flere end det i husstanden, er det selvfølgelig ikke omfattet, ligesom en fast partner og børn heller ikke er det.
Derudover er der en række undtagelser fra forsamlingsforbuddet, som enten vil blive fjernet eller justeret i løbet af de kommende timer og i dag.
I det hele taget gælder det, frem til den 17. januar, en stærk appel om at aflyse alle aftaler, du og I kan aflyse.
Og derfor også et vigtigt budskab. Fordi den nye variant smitter meget mere, så ændrer sundhedsmyndighederne nu også anbefalingerne om det, der er kendt som afstandskravet.
Vi skal igen holde to meters afstand imellem hinanden. Det gælder i dagligvarebutikkerne, når vi køber dagligvarer, men det gælder også i det offentlige rum, når vi møder hinanden på stien i skoven.
Forsamlingsforbuddet er noget af det mest indgribende under denne her pandemi. Derfor gælder reduktionen til fem personer foreløbigt kun til og med den 17. januar. 
Det er samme dato, hvor de øvrige skærpede restriktioner er sat til at udløbe.
Jeg vil gerne i den sammenhæng allerede nu sige, at det desværre er vores forventning, at det kan blive nødvendigt at forlænge alle eller en del af de skærpede restriktioner. Det må man gerne stille sit sind efter.
Hvad angår daginstitutionerne, så er det stadig sundhedsmyndighedernes vurdering, at det er forsvarligt at holde dem åbne. Samtidig, vil jeg gerne understrege, så har mange mennesker behov for at få deres børn passet. Det gælder i Produktionsdanmark. Det gælder for dem, der arbejder ude i dagligvarebutikkerne, sundhedsvæsenet, ældreområdet, handicapområdet og flere andre steder.
Og som land har vi behov for, selvom vi står igen et kritisk sted, at så mange som muligt går på arbejde, hvad enten det sker ved skærmen derhjemme eller ved fysisk fremmøde.
At vi kan opretholde mest mulig økonomisk aktivitet er afgørende for, at vores samfund ikke går i stå eller ligefrem baglæns.
Men det er klart, også på det her område, der er en løbende vurdering af, om indsatsen er tilstrækkelig.
Realiteten er nu, her ved indgangen til det nye år, at der er få muligheder tilbage for at lukke endnu mere ned, og derfor bliver vores indsats hver især stadig vigtigere. 
Som jeg har sagt det ved efterhånden mange pressemøder, så ønsker regeringen selvfølgelig ikke at holde Danmark lukket én dag mere, end hvad det er nødvendigt. Ved at gøre mere nu, så øger vi samtidig også sandsynligheden for, at vi kan komme i gang med en forsvarlig genåbning.
Men det er ikke lige nu, desværre.
Indtil da, så er det regeringens opfordring, at virksomhederne fastholder aktivitetsniveauet og tilrettelægger arbejdet herefter, blandt andet med hjemmearbejde og de tiltag, som allerede er afprøvet mange steder.
I min nytårstale for få dage siden, der sagde jeg, at januar og februar kan blive de værste måneder i pandemien. Det gjaldt med den coronavirus, vi allerede kender. Nu skal vi så lægge den britiske, aggressive variant af virus oveni.
Og vi står lige nu i et reelt kapløb med tiden. De næste måneder bliver de sværeste. Herefter går vi hen mod foråret, hvor virus heldigvis igen får vanskeligere vilkår, og vi går også ind i en tid, hvor stadig flere vil blive vaccineret.
Vi har jo ved flere andre lejligheder vist, hvad vi kan tilsammen i det her land. Nu skal vi i de kommende uger få banket smitten så meget ned, som det overhovedet kan lade sig gøre.
Det var mine indledende ord.
Så giver jeg i første omgang ordet videre til sundhedsministeren.







Tale






Velkommen til pressemøde her i Statsministeriet. Der er her til formiddag opnået en fælles forståelse blandt et flertal af partierne i Folketinget omkring de næste skridt af den gradvise udfasning af restriktionerne. 
Stort tak til alle Folketingets partier for at deltage i drøftelserne. Stort tak til de partier, der står bag og tager ansvaret for de næste nødvendige skridt. 
Jeg vil genre i dag tale til jer, der efterhånden er ved at være godt trætte af corona. Og som er trætte af nedlukningen, og som spørger: Hvorfor åbner vi ikke noget mere op? Hvor er logikken, når det ene kan åbne, og det andet ikke kan?
Jeg vil også gerne tale til jer, der er bekymrede for, om vi nu åbner for meget i Danmark. Som spørger: Risikerer vi nu, at smitten kommer ud af kontrol? Kan sundhedsvæsenet klare presset?
Og jeg vil også gerne have lov til at tale til alle jer, der står et sted midtimellem. Som måske tænker, at vi nok gør det, der er det rigtige, eller jer, der bare er i tvivl. 
Epidemien, den tester vores udholdenhed. Den tester vores tålmodighed, og i stigende grad, der tester den desværre også vores sammenhold. 
Vi er i gang med som samfund at finde en uhyre svær balance. Hvor vi holder epidemien under kontrol og samtidig får mest muligt af samfundsaktiviteten i gang. Både af hensyn til menneskers trivsel og af hensyn til økonomien. Det kræver, at restriktionerne udfases. Ikke for hurtigt, men heller ikke for langsomt. 
Det er gennem snart 12 måneder lykkedes os at finde den balance i Danmark. I hvert fald nogenlunde. Derfor tror jeg også, at vi kan gøre det igen, nu og de sidste måneder frem til sommer. 
Og vi er i gang. 0.-4.-klasseeleverne er tilbage i skolen. På mandag åbner rigtig meget af detailhandlen igen. Det gælder også for udendørs kultur og idræt. Afgangselever i Nord- og Vestjylland kommer tilbage på skolebænken. Og vi igangsætter samtidig en større genåbning på Bornholm. Samtidig genindfører vi patientrettighederne i sundhedsvæsenet. Det er et meget klart signal om, at sundhedsvæsenet er åbent, og at behandlingen af andre sygdomme end corona selvfølgelig prioriteres højt. 
Og hvis vi har fortsat kontrol med epidemien, så kan flere afgangselever i flere dele af landet komme tilbage d. 15. marts. Derefter yderligere udfasning af restriktionerne, så snart smittesituationen tillader det. Vi vil gerne invitere alle partier i Folketinget til i fællesskab at udarbejde en samlet plan for udfasning af restriktionerne, sådan at alle i Danmark ved, hvad man har at forholde sig til. 
Vores udgangspunkt for det, vi er i gang med lige nu, det er faktisk ret solidt. Regeringen bad allerede tilbage i januar måned uafhængige eksperter i både sundhed, økonomi og andre samfundsforhold om at anbefale en rækkefølge for, hvordan vi får lempet på restriktionerne. Efterfølgende har matematikere og folk med forstand på epidemier beregnet, hvad det skønnes at betyde i form af smitte og indlæggelser. Endelig, oven på det, er myndighederne kommet med en samlet indstilling. Jeg vil gerne have lov til at kvittere for det arbejde, og jeg er glad for, at det anderkendes af alle Folketingets partier. 
Oven på dét faglige grundlag, så er det selvfølgelig i sidste ende en politisk beslutning, hvordan vi håndterer situationen. Sådan skal det være. 
Udgangspunktet, det er vi enige om. Der er ikke nogen partier, der har ønsket at åbne mindre end det, myndighederne har anbefalet. Og endemålet, ja, det er vi også enige om politisk: Vi skal selvfølgelig derhen, hvor Danmark kan være fuldt og helt åbent igen. Men derimellem, der er der selvfølgelig nogle forskellige vurderinger af, hvor stor en risiko man er villig til at løbe. Og der kan også være forskellige politiske ønsker om, hvad der bør åbnes først. Sådan er det selvsagt i et demokrati. Den diskussion skal der være plads til – alle synspunkter er legitime. For der er ikke noget i alt det her, der er sort og hvidt. Faktisk er der vel næsten kun tvivl, og den skal vi give plads til. Men som statsminister for hele Danmark, så er det min vurdering, at det er svært at gå længere end det, myndighederne og mange eksperter finder forsvarligt. 
Med 0.-4.-klasse i gang i skolen igen og det, vi i dag har besluttet, der også skal åbnes, så løber vi det, man kan kalde en kalkuleret risiko. Det er nemlig eksperternes skøn, at den genåbning, vi er i gang med, den vil betyde markant flere smittede danskerne med COVID-19. Det vil også betyde – med de matematiske modeller, vi nu engang har til rådighed – at der i midten af april vil være ca. 870 indlagte med corona på de danske sygehuse. Det er mange mennesker, og det kommer til at kræve mange ressourcer, der jo ellers i øvrigt ville kunne være brugt på andre patienter med andre sygdomme. 
Forudsætningen for de beregninger, der ligger til grund for de beslutninger, der træffes nu, hviler på noget, der er vigtigt for os at understrege; nemlig en massiv brug af test. Det bliver et krav på ungdomsuddannelserne, det bliver også et krav på besøg ved udendørs kulturinstitutioner. Og vi kan lige så godt vænnes os til det, for vi skal blive ved med at have epidemikontrol, og der er det at lade sig teste ofte et vigtigt redskab. 
Beregninger som dem, der ligger til grund for beslutningerne, de vil altid være behæftet med usikkerhed. Det kan gå bedre, og det håber vi, at det gør, men det kan altså også gå værre. Og derfor sidder vi med en samlet afvejning, når vi skal træffe de her beslutninger. Vi tør godt løbe den her risiko på det tidspunkt, vi er nu i epidemien. Det gør vi, både fordi sundshedmyndighederne vurderer, at det er forsvarligt. Vi gør det også, fordi vi heldigvis nu er på vej ind i foråret. Vi håber, at årstiden kommer til at hjælpe os, som vi oplevede det sidste år. Og vi tør løbe den her risiko, fordi vi er kommet så godt i gang med at vaccinere. På plejehjemmene er fire ud af fem beboere nu færdigvaccineret, og efterhånden er der også rigtig mange medarbejdere i sundshedsvæsenet, der også har fået deres vaccination. Derfor er situationen anderledes, end den var tidligere, og samtidig, så bliver omkostningerne ved nedlukningen af Danmark kun større. Omkostningerne er mange, og de er store, og det er barskt for rigtig rigtig mange mennesker. 
Og der er ikke noget ord i den tale, jeg holder i dag, der kan ændre på, hvor hårdt rigtig mange mennesker har det. Jeg vil inderligt ønske, at det kunne være anderledes. Jeg forstår alles ønske om at komme i gang igen. Intet af det, vi oplever hver især, har vi fortjent. Der er kun en eneste grund til, at det alligevel er, som det er; nemlig den, at hvis vi åbner alt eller for meget op på én gang, så vil smitten i Danmark eksplodere. Så taber vi kontrollen med epidemien. Og det kan tvinge os ud i nye nedlukninger – måske endda nogle, der er endnu større, endnu mere manglende trivsel, flere mennesker, der mister deres arbejde, potentielt også flere konkurser. 
Jeg ved godt, at der ikke er nogen, der foreslår, at vi åbner alt på én gang, men med det vi gør nu, så kan nogle af de butikker, der har størst betydning for samfundsøkonomien, få lov til at få gang i jeres forretning igen. Det skønnes at ca. 37.000 danskere kan vende tilbage på arbejde, og det forventes at bidrage med mere end 2 mia. kroner til BNP. 
Men når alt ikke kan åbne på én gang, så er der stadigvæk nogle, der må vente. Og vi skal hele tiden finde de svære balancepunkter. Er den balance nem at finde, har vi ramt den rigtige balance? Ja, det kan vi ikke vide med sikkerhed, men det er det, vi forsøger at gøre efter bedste evne og med rådgivning fra eksperter og myndigheder. Og ja, der er meget, også i den her omgang, der kommer til at virke ulogisk. Især når man sætter konkrete eksempler op over for hinanden.
Når vi bliver nødt til at leve med, at noget er ulogisk, så er det, fordi vi så at sige kun har et bestemt råderum at gøre godt med, for det afgørende er stadigvæk at holde den samlede samfundsaktivitet så meget nede, at vi bliver ved med at have kontrol over situationen. Og derfor skal der trækkes nogle grænser et sted; der skal foretages nogle valg. 
Til gengæld vil jeg gerne have lov til at understrege over for jer alle sammen, at vi taler ikke om en evighed længere. I løbet af de næste otte uger, vil mange mange mange danskere opleve at blive vaccineret. Og det stiller os et helt andet sted. Med andre ord: Det er lige nu, her ved overgangen fra vinter til forår, at vi står med en særlig stor udfordring i Danmark. Den britiske variant af corona er nu den dominerende i Danmark. Den er mere smitsom, og meget tyder på, at den kan føre til flere indlæggelser. 
Mutationerne har ændret spillereglerne igen for vores håndtering af situationen. Og selvom smittetallene er banket ned, så var der altså flere end 3.000 smittede i Danmark i sidste uge, og vi har et kontakttal, der er mere end et. Samtidig, så er der mange i risikogrupperne, som ikke er blevet vaccineret endnu, fordi vi venter på leverancerne; kæmper for, at de kommer hurtigere. 
Ud af de 100.000 danskere, der er over 85 år, som hverken bor på plejehjem eller modtager væsentlig hjælp i hjemmet, har ca. 70 % nu fået det første stik. Det er rigtig rigtig godt. Men jeg er så desværre også nødt til at understrege alvoren i, at det kun er én procent af de over 85-årige, der bor hjemme, og som ikke får hjælp, der er færdigvaccineret. Det viser noget om den udfordring, vi står overfor. Og det er kun ca. en tredjedel af de 80-89-årige, der er påbegyndt vaccinationerne i det hele taget. Det er derfor, at vi ikke kan gøre andet end en fortsat gradvis udfasning af restriktionerne, så vi bliver ved med at klare os godt igennem den her epidemi. Med vores sundhed, økonomi og demokrati i god behold.
Flere vil blive vaccineret. Vi øger brugen af test, og i takt hermed, ja, så mindsker vi altså også omfanget af de her restriktioner så meget, som det overhovedet kan lade sig gøre, så vi sikrer, at vi kommer fri af coronaens greb, og målet, ja, det er fuldstændig klart: Vi skal genåbne Danmark så hurtigt, som det overhovedet kan lade sig gøre og undgå flere store nedlukninger. Derfor ser jeg også meget frem til det arbejde, som regeringen og partierne nu er enige om at lave; altså en samlet genåbningsplan for Danmark. 
Det er mit håb, men det er også min tro, at når coronaen tester os – ikke bare vores udholdenhed og vores tålmodighed, men også vores sammenhold – så består Danmark testen en gang til. For sandheden er jo den, at coronaen er fuldstændig ligeglad med, hvem du stemmer på. Coronaen, den er hverken rød eller blå, det er en sygdom, og vi skal bekæmpe den i vores samfund.







Tale






Kære Mie, Anne Marie, Søren, Peter, Carina og Niclas.
Mine varmeste tanker går i dag til jer.
Kære alle her i salen. Og alle jer andre, som ser med lige nu.
Danmark har mistet en folkekær politiker og en ægte statsmand.
Det er med ydmyghed, at jeg i dag på danskernes vegne vil forsøge at sætte ord på vores fælles afsked med Poul Schlüter.
Han var og er en af de store skikkelser i moderne Danmarkshistorie.
En respekteret og enestående dygtig politiker, der brændte for vores fædreland.
Og en statsminister, som påtog sig ansvaret for vores land i mere end et årti.
1980’erne var præget af store opbrud, herhjemme og ude i verden.
Poul Schlüter var statsminister, da Berlinmuren faldt, og en ny tid begyndte i Europa.
I en periode med store og svære beslutninger vil han blive husket for den pragmatisme –  som på tværs af holdninger og interesser – skabte resultater, der står klippefast. 
Afgørende samfundsbeslutninger. Også af økonomisk karakter.
Storebæltsbroen og Øresundsforbindelsen. Der helt konkret vidner om udvikling og fremskridt.  
En stærk opbakning til NATO, da andre snublede.
Og vigtigst: Arbejdsmarkedspensionerne. Deres betydning – for os alle sammen – kan ikke undervurderes.
Det er den pensionsopsparing, som millioner af danskere – mange af jer, der ser med i dag – kan se på lønsedlen hver måned.
Og som giver tryghed, når man bliver ældre. Det er fantastisk, at de fleste lønmodtagere kan gå på pension med en opsparing i millionklassen.
Danmark er et af de lande i verden, hvor der er den bedste pension for mennesker med helt almindelige indtægter.
Alt det takket være den aftale, som Schlüters regering indgik med fagforeninger og arbejdsgivere i 1987.
Arbejdsmarkedspensionerne er den mest langsigtede velfærdsreform i årtier.
Poul Schlüter erklærede selv, at det var hans største bedrift. Og det siger nogle vigtige ting om hans lederskab.
For det første en eminent evne til at række ud og samarbejde bredt. Udogmatisk. Med de konkrete løsninger for øje.
For det andet en forståelse for den betydning, velfærdssamfundet har for Danmark og dermed for os danskere.
For det tredje en udtalt pragmatisme. Poul Schlüter var ikke så konservativ, at det gjorde noget. Og i øvrigt var ideologi noget bras.
Jo, han forstod at sige tingene. Så vi husker dem.
Han forvaltede magten med en uimponeret og egentlig meget dansk tilgang.
Den undertippede sønderjyde blev den længst siddende statsminister siden Stauning.  
Til stor overraskelse for mange. Måske også for ham selv.
Lidt som det danske landshold i fodbold, der kom med på et afbud, fandt det bedste i sig selv og vandt guldet og æren.
Eller som du sagde det, Søren, i din gode tale – den grimme ælling, der bliver til en svane.
Han var statsminister i en tid uden livvagter. Hvor der blev drukket whisky og røget pibe på kontoret. Og grundlaget for regeringen blev klapret ned af manden selv, med fynd og klem på en skrivemaskine af mærket Torpedo.
Det lyste ud af ham, at han elskede sit arbejde. Han har sagt, at det er svært 
at blive
 statsminister. Han har ofte givet udtryk for, at det var svært 
at holde op
 med at være statsminister.
Men 
at være
 statsminister. Om det har han kort og godt sagt "Det er dejligt," og tilføjet: "Alle skulle have lov til at prøve det!"
Han havde en dyb forståelse for den drivkraft, det giver at have en positiv tilgang.
I sin sidste nytårstale sagde han: "Den brydningstid, vi lever i, skal ikke være skumring, men gry."
Med den reference til en gammel sang – ramte han noget særligt i sin egen tid.
Og i vores tid i dag.
Ikke skumring, men gry.
Lige nu står vi ved afslutningen af en historisk krise. Der har været omkostninger for mange. Men det kunne have været meget værre, og jeg har grundlæggende en stor tro på Danmarks modstandskraft.
Pessimismen kan et land, der tragter efter udvikling, ikke bruge til noget. Det er heldigvis heller ikke den, der dominerer i Danmark.
Det er med optimisme og fremtidstro, at vi igen skal se fremad. 
Her kan vi lade os inspirere af Poul Schlüter, der nærmest havde optimismen som et princip.
Han var et musisk menneske. Med humor og livsglæde. 
Som kunne svare journalister med et afvæbnende modspørgsmål: ”Hvad synes du selv?”
Man skal ikke dyrke uenigheden. Men respektere sine politiske modstandere. Det var hans filosofi.
I dag er grundlovsdag. Og jeg kan ikke forestille mig en mere velvalgt dag at tage afsked med et af de helt store egetræer i demokratiets skov.
Også i dag har vi brug for et bredt demokratisk rum. På tværs af mennesker og holdninger.
Ikke kun i politik. Men i hele vores samfund.
Evnen til at se en sag fra flere sider.
Så vi kan starte en fælles samtale om de afgørende spørgsmål.
Ikke splittelse. Men samtale.
Med blik for balancerne og nuancerne.
Det er demokratiets kerne.
Det blik havde Poul Schlüter.
Charmerende, underspillet, med glimt i øjet.
Men tag ikke fejl. Poul Schlüter var en stærk statsminister. Et stort menneske.
Dertil en elegant sprogkunstner. Jeg kan ærlig talt godt engang imellem savne den lune og det vid i den offentlige debat.
Der er mange gode og rammende citater. Nu kommer der ikke flere. Det sidste punktum er sat.
Poul Schlüter vil blive savnet. Nu er hans plads i vores fælles historiebog.
Æret være Poul Schlüters minde.







Tale






Tak til Katrine Muff for at lede os igennem fællessangen. Tre forskellige. En ny. To med flere år på bagen. Fællessangen minder os alle om noget vigtigt.
For når vi synger, er vi forbundne. På tværs af det, der kan dele os op. På tværs af generationer. Forenet i vores sprog og i vores kollektive erindring. Det er det, vores sangskat kan.
Den minder os om, at vi trods uenigheder har så meget i Danmark, vi er fælles om. Hvor meget vi kan sammen.
Det skal min tale i dag handle om.
For når jeg ser på Danmark. En sommerdag som i dag. Eller en af de mere grå vi også har en del af. Så ser jeg et land, der med største selvfølgelighed ofte gør det rigtige.
Vi har i fællesskab skabt meget, meget stærke værdier. Tillid. Et stærkt socialt sikkerhedsnet. Fri og lige adgang til skole og sygehus. Vi er ikke så hierarkiske. Vi er gode til at samarbejde.
Da jeg stod her sidste år, havde jeg netop lanceret den første tanke om en bredt samarbejdende ny regering.
Det var den type idé flere måske kender. Hvor man grundlæggende mener, at man har fat i noget rigtigt. Men den skal måske lige have tid til at bundfælde sig hos andre.
Regeringen, vi fandt sammen om efter folketingsvalget, har nu siddet i lidt mere end et halvt år.
Tidligere hovedmodstandere sidder nu hver dag og samarbejder om de største problemer for vores land. Inflation. Krig i Europa. Klima. For mange unges mistrivsel. Sundhed. Uddannelse.
Det har vi ikke været vant til herhjemme. Og derfor har mange nok lige skulle se projektet an.
Og sådan er det vist stadigvæk.
Jeg tror på samarbejdet. Og er glad for de mange resultater, der allerede er i hus. Det er derfor, jeg elsker politik.
Den ene dag vedtager vi et lovforslag, der skærper indsatsen mod hooliganisme. Lidt uvedkommende for nogle. En stor ting for de tusindvis af børnefamilier, der elsker at komme på stadion.
En anden dag præsenterer vi en stor sundhedspakke til mange milliarder.
Alle er nok enige i, at det er godt, vi nu går i gang med en Kræftpakke 5. Fordi vi alle enten selv er ramt eller er pårørende. Med særlig hjælp til de kræftpatienter, der har fået ødelagt deres tænder på grund af stråler.
Måske en lille ting for dem, der slet ikke kender til problemet. Men for dig, der har en lav indtægt, kan det jo betyde alverden.
Når vi udvider abortrettighederne også til de 15-17-årige, så betyder det ikke kun noget for den unge kvinde, der har behov for at få afbrudt sin graviditet.
Det giver os også muligheden for at skubbe vores eget samfund fremad, når andre lande går tilsvarende tilbage.
Og når vi ønsker at afsætte 3 milliarder til et lønløft i den offentlige sektor, så handler det ikke kun om den enkelte medarbejder. Selvom det er vigtigt nok i sig selv.
Det handler også om at fremtidssikre det velfærdssamfund, der trods sine udfordringer, nok alligevel er verdens bedste
Kæmpe militære donationer til vores venner i Ukraine den ene dag. Så de kan vinde krigen og forsvare Europas sikkerhed og fred.
Den anden dag vedtager vi Barnets Lov. Til beskyttelse af nogle af de mest sårbare og udsatte børn rundt om i Danmark.
Energi-ø Bornholm. Massiv udbygning af havvind. Abstrakt for nogle. Her på øen er det meget konkret. Og arbejdspladser.
Apropos arbejdspladser.
Jeg er stolt af en historisk lav arbejdsløshed. Den højeste beskæftigelse nogensinde.
De unge i dag ved knap, hvad ordet arbejdsløshed betyder. Det er godt for Danmark, og det er godt for danske lønmodtagere.
Jeg mener, at den brede regering er den, der bedst kan løse mange af de udfordringer, vi står overfor og i.
Manglen på kolleger i velfærden. Manglen på arbejdskraft i private virksomheder. Behovet for at komme i mål med den grønne omstilling. Nyt syn på vores uddannelsessystem.
Alt det kan vi. Og alt det skal vi.
Men der er også områder, hvor det politiske flertal på Christiansborg ikke er nok. Og slet ikke det vigtigste. Diskussioner, vi som samfund har brug for uafhængigt af en nok så bred regering.
Og der findes ikke en bedre lejlighed til det end Folkemødet. Her ser vi på verden med alle nuancerne. Har tid til at diskutere med hinanden. Og mod til at blive klogere.
<chunk>Jeg startede i går en samtale om en værdig død. Og jeg kan med glæde se, at mange har taget handsken op og meldt sig ind i samtalen.
Og som forventet er synspunkterne mange. Men mange anerkender også dilemmaerne. Vi har i sandhed fået startet en demokratisk samtale om en værdig død. Lad os fortsætte den.
At tage afsked med et menneske, der står os nær. Det er det sværeste, vi som mennesker kommer ud for. Døden er en uundgåelig del af livet. Og svær at tale om for mange af os.
Men én ting er vi alle fælles om. Hvad enten det handler om os selv. Eller vores nærmeste. Det skal ske med værdighed. Være en ordentlig afslutning på et levet liv.
Og uanset hvad man i øvrigt måtte mene. Så tror jeg, at mange er enige om, at ikke alle har den mulighed i dag.
Dilemmaerne står i kø. Og de har det til fælles, at de er umulige at svare entydigt på.
Men det må ikke betyde, at vi helt undlader at stille dem.
Der er ikke nogen vej udenom, at den vil vække stærke følelser.
Og for at være helt ærlig: Det kan debatten også vække internt i de politiske partier. For det er ikke en debat, hvor et almindeligt politisk kompas løser opgaven. Det drejer sig om noget helt andet.
Der vil være en lang række aspekter, vi skal forholde os til. Etiske. Medicinske. Sociale og åndelige.
Alt det kan vi. Og alt det skal vi.
Med ordene fra sangen vi var fælles om lige før: Hvor ømheden er. Marcherer vi tappert med velviljens hær.
Jeg kender ikke et bedre sted at starte den debat. End her i Allinge. Til Folkemødet. Tak for ordet.







Tale






I dag afslutter vi et folketingsår. Som blev helt anderledes, end vi havde forestillet os.
Danmark og verden blev ramt af en ukendt, smitsom og dødelig virus.
Med et slag blev hverdagens problemer små. Noget større var på spil. Liv og død.
I den situation stod hele Danmark sammen.
Vi passede på de ældre og de sårbare.
Vi bar hinandens skæbner i vores hænder. Helt bogstaveligt.
Aldrig har det været mere tydeligt, hvor afhængige vi er af hinanden.
I Danmark er 600 mennesker døde med corona. Hvert mistet liv er et tab.
På den alvorlige baggrund har vi reddet menneskeliv sammen. Hindret, at endnu flere blev virussens ofre. Det kan vi være stolte af.
Vi kan også være stolte over, at vores sundhedsvæsen klarede sig gennem foråret.
Det lykkedes at omstille sygehusene, så der var nok kapacitet. Nye afdelinger blev åbnet på rekordtid. Sundhedspersonalet sled på lange vagter.
De syge fik hjælp.
En kæmpe tak til alle jer, der arbejder i vores sundhedsvæsen.
Til alle jer i ældreplejen.
Til alle jer, der passer på udsatte og sårbare borgere.
Corona har stillet helt særlige krav til personalet i frontlinjen.
Samtidig har vi sat ind for at beskytte arbejdspladser og økonomi. Det har vi også gjort i fællesskab – virksomheder, lønmodtagere, folketing.
Helt fra start var det åbenlyst. At corona ikke kun var en sundhedskrise, men også en samfundskrise.
Virussen spredte sig fra land til land. Det gjorde de økonomiske problemer også. Produktionsstop i Kina satte sig straks i verdensøkonomien og i dansk eksport. Usikkerheden steg.
Af hensyn til økonomien lukkede vi ikke hele samfundet ned. Men kun dele af samfundet.
De fleste i den offentlige sektor blev sendt hjem. Det gav plads til, at mange i den private sektor kunne gå på arbejde. I produktionen, energisektoren, forsyningen, butikkerne, transportsektoren.
Da vi åbnede igen. Skridt for skridt. Tog vi også hensyn til både sundhed og arbejdspladser.
Det var dramatiske måneder. Hvor vi handlede i fællesskab. Hvor vi handlede hurtigt. Hellere gik et skridt for langt end et skridt for kort.
Det blev helt afgørende for, at vi i dag står et godt sted.
Vi har ved fælles kraft vundet første halvleg i kampen mod corona.
Det vi har udrettet sammen – alle i Danmark – vil gå over i historien.
Vi kan være taknemmelige. Vi kan være stolte.
Danmark, det er godt gået.
Men vi er ikke igennem. Der er også en anden halvleg. Ja, måske endda flere. Smitten er her endnu.
Det ser vi ude i verden. Det bliver vi mindet om herhjemme. Så sent som i sidste uge.
For første gang i flere måneder holder vi i dag møde i folketingssalen uden restriktioner. Som på alle andre arbejdspladser er tingene anderledes. Vi skal holde mere afstand. Og tage hensyn. Til hinanden. Især det sidste klæ’r os vist meget godt.
De grønlandske og færøske medlemmer er også tilbage. Det er dejligt at se jer igen.
Jeg er fuld af beundring over indsatsen i jeres lande.
På Færøerne og i Grønland er det gået over al forventning. Effektivt. I har fundet jeres egne svar på coronakrisen.
I har vist de små samfunds styrke.
I Danmark vandt vi på gamle styrker. Fællesskab. Samfundssind.
Men vi opdagede også noget nyt.
Ting blev vendt på hovedet.
Renovationsarbejderen, rengøringsassistenten, buschaufføren, lastbilchaufføren. Ham eller hende, der sidder i kassen i supermarkedet. Og mange flere.
Alt for ofte har vi taget jer for givet.
Nu blev I på arbejde, mens andre var sendt hjem. Vi kan ikke undvære jer. Mon ikke det har aftvunget en ny respekt?
Lærere, pædagoger og pædagogiske assistenter. I har organiseret nødpasning, nødundervisning, genåbning.
I fik mulighed for at tænke ting forfra. Uden det sædvanlige bureaukrati.
Både i den offentlige sektor og i de private virksomheder har vi været hurtige til at tilpasse os en ny situation. Bruge den viden, vi fik undervejs.
Alle har været fleksible. Pragmatiske.
Hvor kommer det fra?
Vi har en fælles bevidsthed om, at vi hjælper hinanden. Som noget helt naturligt.
Offentlige hjælpepakker til private virksomheder.
Private virksomheder, som omstiller produktionen til visirer og håndsprit.
Arbejdsgivere og fagforeninger, der tager ansvar i en helt ekstraordinær situation.
Her i Folketinget har vi indgået 38 politiske aftaler om corona. Alle ti partier står bag de vigtigste beslutninger.
Det viser vores stærke folkestyre. Det er trygt for danskerne.
Fællesskabet har bragt os hertil, hvor vi står i dag. Det er også fællesskabet, der skal få os videre.
Det var ikke alene menneskeliv og sygehuse, der stod på spil. Det var også vores samfundsøkonomi.
Vores måde at tackle krisen på – med en hurtig og delvis nedlukning – har skabt tryghed for lønmodtagere og virksomheder.
Og alle dele af samfundet har ydet deres til at få arbejdspladser og virksomheder bedst muligt gennem krisen.
Folketinget frigav ekstra kapital. Stillede garantier. Det gav bankerne bedre mulighed for at låne penge til den lille virksomhed, der var hårdt trængt.
Så kunne frisøren, håndværkeren og caféen holde på deres medarbejdere. Samtidig købte danskerne lokalt og støttede butikkerne.
På kun én uge i marts aftalte vi to store økonomiske hjælpepakker. Og indgik en historisk trepartsaftale med arbejdsmarkedets parter om lønkompensation.
Et enigt folketing stod bag aftalerne.
Alt det har vi udrettet sammen.
Vi har holdt hånden under tusindvis af virksomheder og tæt på en kvart million lønmodtagere.
Trepartsaftalen viser styrken ved vores samfundskontrakt. Den offentlige sektor og den private sektor arbejder tæt sammen. Det er unikt.
Staten betalte lønkompensation til hjemsendte medarbejdere. Virksomhederne holdt igen med fyresedlerne. Lønmodtagerne gav fem feriedage.
Alle fandt pragmatiske løsninger.
I fællesskab udvidede vi hjælpepakkerne. Løste de problemer, som viste sig. Gjorde ordningerne bedre.
Når vi lægger det hele sammen, så lykkedes det os både at holde det arbejdende Danmark i gang. Og at spænde et sikkerhedsnet ud under de virksomheder og arbejdspladser, som blev hårdt ramt af corona.
Hele den store indsats hviler på en bred ansvarlighed overalt i vores samfund.
Men indsatsen var kun mulig, fordi vi har en kernesund dansk økonomi.
Lav gæld. Robuste offentlige finanser. Pengene passer mange år ud i fremtiden. Høj beskæftigelse. Lav ledighed.
Den sunde økonomi er også et resultat af en fælles indsats.
Gennem årtier har skiftende regeringer og partier udvist stor ansvarlighed. Reformer af uddannelserne, skattesystemet og arbejdsmarkedet. Og ikke mindst Velfærdsaftalen fra 2006.
Det giver os et godt afsæt for at komme ud af den krise, vi står i nu.
Tilbageslaget for dansk økonomi bliver stort i år. Regeringen skønner et fald i bruttonationalproduktet på over 5 procent. Det er mere end under finanskrisen.
Vurderingen er, at krisen bliver dyb. Men at vi vil komme hurtigere tilbage end under finanskrisen.
Det store tilbageslag har rod i flere forhold.
En pandemi betyder usikkerhed. Og usikkerhed betyder, at mange af os har holdt igen. Det samme har virksomhederne på investeringer.
Verdensøkonomien er standset brat op. Næsten 800.000 danske arbejdspladser er afhængige af eksporten.
Restriktioner har begrænset mulighederne for økonomisk aktivitet.
Heldigvis er der brancher, som klarer sig godt: dagligvarehandel, byggemarkeder.
Men mange er hårdt ramt.
Turisme, hoteller, rejsebranchen, restauranter, kultur og oplevelser.
Små selvstændige har ikke alene mistet deres forsørgelsesgrundlag. Flere har også set et livsværk gå tabt.
Endnu flere vil blive ramt. Ordrebøgerne bliver tomme. Der er det efterslæb.
Hjælpepakkerne løber ud. De var den rigtige indsats på det rigtige tidspunkt. Men de er i deres natur midlertidige.
Vi har aftalt at udfase dem efter sommerferien. Det er den rigtige beslutning – også selvom det vil kunne mærkes i virksomheder og hos ansatte.
Mange mennesker har mistet deres job. Flere vil komme til. Arbejdsløshed er enhver krises grimme ansigt.
Vi har alle set, hvad det gør ved et menneske at stå uden arbejde. Hvad det gør ved en familie.
Afsavn. Usikkerhed. Håb, der slukkes.
Arbejdsløsheden er et samfundsproblem.
Det vil altid være en socialdemokratisk regerings hovedopgave at bekæmpe arbejdsløshed.
Vi må ikke tabe en generation af unge til langtidsledighed.
Og vi skal være særligt opmærksomme på, at mange af jer, som er blevet arbejdsløse under krisen, ikke kan komme tilbage til det job, I havde før. For jobbet findes ikke længere.
Nogle virksomheder lukker ned. Andre skyder op. Arbejdsmarkedet ændrer sig.
Jeg ved godt, at en del af jer, der har haft ufaglærte job. Måske ikke har de bedste minder fra jeres skoletid. Men I vil få brug for nye kompetencer.
I skal have mulighed for at bruge tiden uden job bedst muligt.
En læreplads. Yderligere specialisering.
Jeg vil opfordre alle, som står uden job, til at bruge de muligheder, I får.
730 millioner kroner til opkvalificering og uddannelse af de ledige.
110 procent i dagpenge til ufaglærte, som tager en erhvervsuddannelse dér, hvor der mangler folk.
Og mere end 5 milliarder kroner til at holde hånden under lærlinge, elever og virksomheder.
Det er et samfundsansvar at genoprette økonomien.
Det er et ansvar, denne regering tager alvorligt. Det er et ansvar, jeg tager alvorligt. Det er et ansvar, vi skal tage på os her i Folketinget.
En bred grøn boligaftale. Den største nogensinde – 30 milliarder kroner frem til 2026. Til at renovere den almene boligsektor, som er en grundsten i vores samfund.
Det er godt for lejerne, klimaet og beskæftigelsen.
Et ekstraordinært løft af de kommunale og regionale anlægsinvesteringer i år og til næste år.
Jeg kan mærke, at optimismen har godt tag i Danmark allerede. Det er dejligt. Og jeg deler den.
Det er sjældent, at vi her fra talerstolen direkte beder danskerne om at bruge penge. Det vil jeg gerne gøre i dag. Hvis du har råd til en ekstra aften på en restaurant eller en tur ud i sommerlandet, så gør det. Vi skal have gang i hjulene.
Derfor vil vi udbetale tre uger af de indefrosne feriepenge. Og give 1.000 kroner til alle, som ikke har feriepenge – jer, der er på folkepension, førtidspension, dagpenge, kontanthjælp og anden overførselsindkomst.
Vi skal ikke alene bringe virksomhederne gennem krisen. Men også ind i fremtiden. Opbygge nye styrkepositioner. Øge internationale markedsandele. Så danske virksomheder kan producere mere, eksportere mere og ansætte flere.
Derfor et ekstra fradrag for udgifter til forskning og udvikling i år og næste år. Og en ny statslig fond på 10 milliarder kroner, som skal hjælpe store samfundsbærende virksomheder, der er ramt af coronakrisen.
Vi gør meget sammen. Nu skal det hele have lov til at virke.
Efter sommer vil vi vurdere, hvad der mere skal til. Det afhænger blandt andet af udviklingen i verdensøkonomien.
Vi vil tage bestik af situationen på ny, når vi bedre kan se, hvordan genopretningen udvikler sig.
En genopretning skal ske klogt og i faser. Vi har ikke brug for overbudspolitik. Hastværk kan være både dyrt og det forkerte hensyn. Vi må passe på, at krisen ikke gør os fartblinde.
Vi har brugt mange penge meget hurtigt. Det var der brug for. Hjælpepakkerne er en investering i fremtiden.
Men efter sommer skal vi alle tilbage i en mere normal gænge, hvor man både finansierer forslag og prioriterer benhårdt.
Rammen om regeringens økonomiske politik er fortsat balance mellem indtægter og udgifter i 2025.
Vi har et ansvar for, at vi har noget at stå imod med, når en ny krise rammer.
Vi skal fortsætte den ansvarlig linje i den økonomiske politik. At låne penge i en krise kan være mere ansvarligt end det modsatte. Men kun hvis vi bruger pengene til at investere i at gøre vores samfund både klogere og dygtigere.
Vi vil holde fast i sunde strukturer på arbejdsmarkedet. Og sørge for gode vilkår for dansk erhvervsliv.
En sund økonomi giver mulighed for at handle. Særligt under en krise. Og derfor er den også vigtig for dem der har mindst. For dem, der er mest udsatte, når krisen rammer.
Genopretningen af dansk økonomi skal ske med omtanke.
Regeringen har tre principper:
Ansvarlig. Retfærdig. Og grøn.
Vi skal ikke kun genoprette. Vi skal også genopfinde. Omstille vores samfund.
I sidste uge vedtog et bredt flertal i Folketinget klimaloven.
Den forpligter os på at sigte højt – 70 procents reduktion af udledningen af drivhusgasser.
I sidste uge indgik vi også en bred aftale om en grøn affaldssektor.
Mere genanvendelse. Mindre forbrænding. Reelle reduktioner.
I nat indgik vi en klimaaftale om energi og industri.
Om verdens første energi-ø. Bedre brug af den grønne strøm. Principbeslutning om en grøn skattereform.
Til efteråret fremlægger regeringen sit klimaprogram.
Her vil vi samle de konkrete tiltag, vi vil gennemføre. Vi vil også anskueliggøre, hvad der skal til for at nå i mål.
Vi skal være ærlige over for hinanden. Når vi omstiller vores samfund, vil det få konsekvenser. Der vil være omkostninger. Der vil være dilemmaer. Hensyn, vi skal tage.
Til den sociale balance. Til beskæftigelsen. Til vækst og konkurrencekraft.
Hvis man besluttede vejen til de 70 procent nu. Med de teknologiske muligheder, vi har i dag. Så ville det have alt for store konsekvenser.
Virksomheder ville lukke. Arbejdsløsheden ville stige endnu mere. Det ville være helt uholdbart.
Vi kender ikke vejen til de 70 procent. Det vilkår er en fælles erkendelse hos alle os, der indgik aftalen om klimaloven.
Derfor skal vi investere, innovere, forske. Så vi kan udvikle de teknologier og løsninger, som kan reducere udledningerne markant.
Af den grund har vi rakt ud til erhvervslivet – blandt andet med de 13 klimapartnerskaber.
Danmark har før vist, hvad vi kan.
Havvindmøller. Energieffektivitet. Fjernvarme.
Løsninger, som vi i dag sælger over hele verden.
Samtidig skaber vi grønne arbejdspladser herhjemme.
Tusindvis af lønmodtagere gør hver dag en forskel for klimaet, alene fordi de passer deres arbejde.
Fremsynede virksomheder tager ansvar for klimaet.
Lige nu er verdens opmærksomhed på håndteringen af corona. Men snart vil fokus igen være på klimakrisen og grønne investeringer. Så skal Danmark stå klar.
Sælge grønne løsninger på verdensmarkedet i dag. Udvikle de nye løsninger, vi skal leve af i morgen.
Det er nu, vi skal koble erhvervsfremme, innovation, klimalov, handlingsplaner og uddannelse.
Ude i verden er Danmark kendt som et grønt foregangsland. Med et unikt offentligt-privat samarbejde. En ansvarlig fagbevægelse. Fælles løsninger på fælles problemer.
Det er de samme styrker, som bringer os gennem coronakrisen. Vores fælles håndtering af corona nyder international anerkendelse.
Den danske samfundsmodel har medvind. Det skal vi udnytte.
Vi skal gribe muligheden for et grønt sporskifte.
Det er nærliggende at sammenligne situationen i dag med den seneste store krise. Finanskrisen i 00’erne.
Efter finanskrisen sad mange tilbage med en følelse af mere splittelse. Større ulighed. Mindre tillid.
I kampen mod corona har vi sat den modsatte kurs. Det skal vi holde fast i. Gør vi det, kan vi komme til at stå endnu stærkere som samfund.
På lørdag er det et år siden, regeringen trådte til.
Det, vi ville dengang, vil vi også i dag.
Velfærd. Flere muligheder til udsatte børn. Retfærdig pension. Klima og miljø. Udvikling i alle dele af landet. En progressiv erhvervspolitik.
Det, som var vigtigt før corona, er også vigtigt efter corona.
Noget er udskudt – intet er aflyst.
Der er fortsat brug for, at de, som har knoklet gennem et langt og ofte hårdt arbejdsliv. Får en mulighed for at gå tidligere på pension.
Regeringen vil fremlægge vores udspil efter sommerferien.
Vi sætter stadig velfærden først. Når der kommer flere børn og gamle, så følger pengene med.
De nye aftaler med kommuner og regioner fortsætter linjen fra sidste års aftaler og fra finansloven.
Og uanset corona, så skal vi stadig føre en udlændingepolitik, hvor vi passer på Danmark.
Vi skal gøre, hvad vi kan for at undgå en situation som i 2015. Med flygtninge på de danske motorveje.
Det trak lange spor. Jeg tror, at mange i befolkningen mistede tilliden til asylsystemet. Og med rette.
Tusindvis af mennesker drukner i Middelhavet. Det er en humanitær katastrofe. En del af dem, der når frem, får afslag på asyl. Efter at have risikeret alt.
Samtidig tjener menneskesmuglerne på andres ulykke.
Jeg tror, vi alle forstår, at mennesker flygter fra krig og fattigdom. Mod bedre livsvilkår.
Vi har brug for et mere retfærdigt og humant asylsystem med modtagecentre uden for EU. Det har meget høj prioritet for regeringen.
Vi skal ikke modtage flere flygtninge, end vi kan integrere.
Vi skal stille krav til dem, der kommer hertil.
Ret og pligt skal følges ad. Derfor skal alle udlændinge med et integrationsbehov bidrage med, hvad der svarer til en 37 timers arbejdsuge. Det vil regeringen foreslå i det nye folketingsår.
Uanset om vores familie har rødder i Danmark eller i et andet land. Så skal god integration, ligestilling mellem mænd og kvinder, opbakningen til demokratiske værdier og til det danske samfund være det, der binder os sammen.
Vi er kommet så langt med coronaen, at det er tid til – eftertanke.
Kommer vi til at begå fejl? Ja.
Kommer jeg til at begå fejl? Ja.
Når man siger sådan. På landsdækkende tv. Så må man forvente, at det næste spørgsmål bliver: Hvilke fejl blev der begået?
Selvfølgelig er der eftertanker, som melder sig. Hos os alle. Også hos mig.
Jeg vil gerne lukke jer ind i det rum, hvor jeg gør mig mine tanker.
Det, som fylder hos mig, er ansvaret for de mennesker, der risikerer at blive alvorligt syge og måske dø af corona.
Jer, der er ældre. Bor på plejehjem. Jer, der har kræft. Dårligt hjerte. Lider af en kronisk sygdom. Eller er sårbare af andre årsager.
Ude i verden så vi plejehjem, hvor smitten blev lukket ind. Vi så, hvor galt det kunne gå. Ja, hvor galt det kan gå. Lige nu er Hjørring hårdt ramt. Desværre med dødsfald på plejehjem.
Det ligger dybt i mig, at vi skal beskytte de sårbare. Det er vores fælles ansvar i et velfærdsamfund. Det er det land, vi er.
Men der er også et dilemma.
På den ene side skal vi beskytte jer mod smitten. På den anden side må vi ikke tage glæden og trøsten væk fra jeres liv. Ikke skabe ensomhed og mismod.
Det er ikke nogen let afvejning. Og vi må spørge os selv, om vi fandt den rette balance.
Et ægtepar, som havde været gift i 57 år, kunne ikke give hinanden et knus.
En mand måtte vinke til sin demente hustru fra fortovet på den anden side af vejen.
En mor måtte ikke besøge sin handicappede datter på bostedet.
Der har været hårdt for mange. Også for hårdt.
Nu har vi åbnet det meste af samfundet igen.
Vi skal fortsat passe på de ældre og sårbare. Men vi skal også huske, at livet skal leves.
Vi skal huske selvbestemmelsen. Respekten.
Værdigheden i livet. Og i døden.
Dilemmaet står ved magt.
Da corona ramte, var vi som samfund ikke godt nok forberedt. Det står klart.
Vi manglede kapacitet til at teste. Vi havde ikke nok værnemidler. Visirer. Masker. Håndsprit.
Vi stod i en situation med en helt ukendt virus. Vi så på få dage antallet af smittede stige eksplosivt. Vi så rædselsvækkende billeder fra udlandet. Vi så ind i alvorlige risici for både menneskeliv og samfundsøkonomi.
Jeg er overbevist om, at nedlukningen af dele af vores samfund var rigtig. At være forsigtig, når vi stod med en ukendt, uforudsigelig og dødelig virus – det var rigtigt.
I dag står vi i en anden og bedre situation.
Antallet af nye smittede er lavt. Smitten er under kontrol. Men virussen er stadig blandt os og kan blusse op.
Vi vandt os tid til at få fyldt lagrene med værnemidler og forøge vores testkapacitet markant.
Det kommer os til gode nu, hvor vi ser nye tilfælde af smitte. Et plejehjem i Hjørring Kommune. En minkfarm. En demonstration i København. Et fly til København med smittede passagerer.
Nu har myndighederne forudsætningerne for hurtige og præcise lokale indgreb. Test. Opsporing af kontakter. Isolation af smittede.
Til efteråret, hvor vi risikerer ny eller højere smitte, vil vi basere indsatsen på et nationalt varslingssystem. Hvor myndighederne på baggrund af objektive tal for smittespredningen udformer en risikovurdering. Som samtidig er knyttet til de indsatser, der kan sættes i gang for at reducere smittespredning.
På den måde bliver det tydeligt og gennemsigtigt for alle, hvor vi er nu. Og hvad vi gør, hvis smitten blusser op igen.
Næste gang er vi bedre forberedt.
I hele Europa er vi ved at åbne vores samfund igen.
Men flere af de lande, vi kender så godt. Vores europæiske naboer – vores europæiske venner. Er hårdt ramt med store omkostninger for befolkningerne.
Europa har vist styrke. Vi har besluttet historisk store hjælpepakker. Mere end 4.000 milliarder kroner. Støtte via EU-budgettet. Og mere til.
De beslutninger kan vi være stolte af. Den solidaritet, der er vist. Det kan vi glæde os over som danskere. Og som europæere.
Vi har nu for alvor taget hul på drøftelserne om EU’s næste budget og om næste fase i den økonomiske genopretning. Regeringens tilgang vil være både solidarisk og ansvarlig.
Det betyder noget, at Europa er i stand til at give fælles svar på fælles udfordringer.
Regeringen støtter ideen om en europæisk genopretningsfond.
Det er helt afgørende, at alle lande hurtigt rejser sig efter corona. Det er vigtigt for befolkningerne. Det er vigtigt for dansk eksport.
Og det er vigtigt for Europas placering i en verden, hvor vi har brug for, at vores eget kontinent forbliver stærkt – både hvad angår sikkerhedspolitik, samhandel, det internationale verdenssamfund og fælles spilleregler og i forhold til den grønne omstilling.
Men: Der skal selvfølgelig også være råd til at investere i velfærd og den grønne omstilling herhjemme om både fem år og ti år.
Derfor vil vi kæmpe for et moderne budget med fokus på klima, digitalisering og migration.
Hvis vi i fællesskab tør modernisere ved for eksempel at skære i den gammeldags landbrugsstøtte og målrette midlerne fra strukturfondene til de regioner, der har mindst, så behøver vi ikke det meget store budget, som kommissionen har foreslået.
Det budget, som vi forhandler, rækker syv år ind i fremtiden. Det skal få os til at se fremad.
Danmark kæmper også for, at den økonomiske genopretning i Europa bliver grøn. Europa skal gå forrest i klimakampen.
Fordi det, der var vigtigt før corona, stadig er vigtigt efter corona. Regeringens europapolitiske prioriteter består.
I år er det 75 år siden, Anden Verdenskrig sluttede.
Efterkrigstiden lærte os værdien af international solidaritet. Det europæiske samarbejde rejste sig af krigens aske.
Europa er formet af kriser.
Europa skal også komme styrket ud af coronakrisen. Det har vi brug for.
De seneste måneder har vist noget om Danmark. Vores fællesskab. Vores samfundssind.
Alt det vi kan, når vi står sammen.
Jeg tror også, vi har lært noget om os selv som mennesker.
En ny eftertænksomhed.
En taknemmelighed over alt det, vi måske tog for givet.
Jeg vil slutte min tale med nogle ord om en del af vores samfund, som er nerven i at forstå os selv og vores verden.
Kunst og kultur.
Da biblioteker, teatre, museer, biografer, koncertsale og højskoler lukkede – opdagede vi, hvor meget vi savnede dem.
Kulturen lukkede ned, da vi havde mest brug for den.
Men kulturlivet fandt nye veje.
Det har vi set før i krisetider. I sidste måned fejrede vi 75-året for Danmarks befrielse. Under besættelsen fandt danskerne trøst og håb i sange, litteratur og film.
Sådan har det også været under corona.
Morgensang i fjernsynet og hjemme i stuerne. Højskolesangbogen på bestsellerlisten. Drive-in-koncerter og filmvisninger. Koncerter foran plejehjem. Teater på nettet. Listen er lang.
Vi har brug for kunst og kultur til at plante håbet, når det ser sort ud. Til at forstå livet og os selv som mennesker. Til at samle op på vores erfaringer og igen se fremad.
Alt det, der er sket, kan ærlig talt minde om en roman eller en film. Der vil blive lavet værker om corona. De første er allerede kommet.
Kunsten undersøger verden. Og gør vores verden større.
Vi har fået en øget bevidsthed om, hvor vigtigt kulturlivet er.
Den skal vi tage med os. Nu hvor teatre, biografer, museer og biblioteker er åbne igen.
Et land er ikke kun bygget af sten. Men endnu mere af ånd, tanke og refleksioner.
Det, vi har oplevet sammen, er historisk.
Det, vi har udrettet i fællesskab, er historisk.
Den her tid vil blive husket af generationer efter os.
Verden efter corona er forandret.
Men vores værdier er mere grundfæstede end før.
Vores fællesskab er styrket.
Vi stod sammen – om at holde afstand. Vi udviste samfundssind.
Nu skal vi stå sammen om vores fælles fremtid.







Tale






Tak for en veloplagt debat. Som altid er vi kommet vidt omkring – fra myretuer, lidt overraskende, til Harry Potter og Søren Ulrik Thomsen. Danmarksdemokraternes formand fremhævede både »Gift ved første blik« og »Landmand søger kærlighed«, og vi måtte forstå, at fru Inger Støjberg er på jagt efter en mand. Det er jeg sådan set også, og selv om jeg endda har slået håret ud på det seneste, er der stadig ingen, der har meldt sig som blå statsministerkandidat. Men nu er fru Inger Støjberg og jeg jo begge to nordjyder, så jeg tænkte, at vi jo, måske ikke i aften, men en anden aften, godt kunne tage en tur i Jomfru Ane Gade.
Hvis vi tager en tur i gaden, tror jeg sådan set godt vi kan finde en mand til fru Inger Støjberg, og jeg tror sådan set også, der er større chance for at finde en, der vil melde sig som blå statsministerkandidat, i Jomfru Ane Gade end her i Folketingssalen. Fra Nordens Paris skal vi til et andet Paris: Hr. Jan E. Jørgensen havde en fremragende gennemgang af, hvilke OL-discipliner de forskellige partier tilhører. Der holdes også OL i skak, hvor en af reglerne er, og det har også fyldt noget i debatten i dag, at rørt brik skal flyttes, og ligesom politik er skak jo sådan set også et nulsumsspil.
Der er 64 felter på brættet, der er 32 brikker – det er lidt flere, end der er ministre i regeringen, endnu – og uden at jeg på nogen måde skal påstå, at jeg har forstand på skak, for det har jeg ikke, så ved jeg dog efterhånden, at det i skak er en god idé at alliere sig med bønderne. De er arbejdsomme, de er viljestærke, de ser sig ikke tilbage, de vil bare fremad, og bonden har jo den helt særlige fordel, at hvis den når helt, helt frem til den modsatte side af brættet, får den nyt liv med højere rang, og det er godt at have i en regering.
En anden brik med særlige egenskaber må være tårnet. Til trods for navnet er tårnet i skak faktisk ikke særlig højt. På den måde minder det jo lidt om hr. Lars Løkke Rasmussen, og både i skak og i politik er tårnet oftest med i slutspillet, og det er jo sådan set en meget nyttig brik, når man skal forsvare kongen eller dronningen eller sætte modstanderen skakmat. Men det er også en god idé at se sig en lille smule for, for tårnet kan både gå frem og tilbage og fra side til side, og som jeg husker det, står det også altid på spring for at overtage kongens plads.
Så er der hr. Alex Vanopslagh eller for den sags skyld hr. Pelle Dragsted. Det må være løbere; de stryger fremad på pladen, men altid i en lidt skæv retning. Og så er der springeren, som faktisk er den eneste, der kan hoppe over egne brikker og modstanderens brikker – hoppe over ansvaret, hoppe over svære beslutninger, hoppe videre, hoppe væk. Men det passer jo ikke på nogen her i Folketinget, for vi er kun på dag tre, og indtil videre er alle parate til at løfte ansvaret. Tak for det.
Senest har oppositionens træk været et krav om, at vi med det samme skal forhandle pension. Tusind tak for at gøre det til det primære tema i dag. For en socialdemokrat er der faktisk ikke noget bedre end at få lov til at tale om noget af det vigtigste, og når det 
er 
noget af det vigtigste, er det, fordi det handler om rigtige mennesker – mennesker, der efter et langt arbejdsliv har fortjent nogle gode år med børnebørn og fritidsinteresser.
Men det er, må man forstå på oppositionen, utrygt, at Socialdemokratiet har åbnet for en diskussion omkring pensionsalderen; det gjorde bl.a. fru Signe Munk sig til fortaler for i sin første ordførertale. Her er det så lige, jeg må spørge: Utrygt for hvem? Jeg tror sådan set ikke, danskerne er utrygge ved den her diskussion. Tværtimod tror jeg, at det for de fleste danskere er ret indlysende, at vi også her i Folketinget indser, at alle ikke bare kan blive ved med at arbejde i det uendelige.
Kl. 23:12
Men hvis det er oppositionen, der er blevet så utryg ved en politisk debat, at man hellere ser det forhandlet og afklaret med det samme, må jeg selvfølgelig beklage. Jeg troede bare, det var en del af det at være politiker, at man godt kunne diskutere ting. Jeg vil under alle omstændigheder appellere til, at vi går lidt mere grundigt til værks end det, der er blevet italesat i dag – en ,to, tre, så kan vi lige justere velfærdsaftalen. Velfærdsaftalen er fundamentet under dansk økonomi, og derfor var den oprindelige velfærdsaftale i øvrigt heller ikke noget, der bare lige faldt på plads hen over en nat. Det var den daværende regering, VK-regeringen for mange år siden, der i september 2003 nedsatte en Velfærdskommission. Den brugte 2 år på et omfattende arbejde, og bl.a. på baggrund af det besluttede et bredt flertal i Folketinget i 2006 det i øvrigt fornuftige princip, at i takt med at vi lever længere, arbejder vi også længere. Det er derfor, at vi næste år stemmer om at hæve pensionsalderen til 70 år i 2040, altså om 15 år.
Jeg har nu efter 13-14 timers debat – jeg ikke talt helt præcist efter – stadig til gode at høre, om de partier, der kræver en forhandling nu, har tænkt sig overhovedet at stemme for det forslag, der skal stemmes om næste år. For hvis ikke man gør det, risikerer man jo at blive et af de partier, der faktisk springer over ansvaret. Inden den afstemning skal der selvfølgelig, som udenrigsministeren også har sagt, være klarhed om den efterfølgende proces, om, hvornår der kommer en politisk forhandling, for selvfølgelig skal der det, og på hvilket grundlag. For jeg synes sådan set, det er meget klogt, at vi ikke kun isoleret ser på pensionsalderen, men at vi også får andre elementer i spil, herunder et overblik over dansk økonomi. For godt nok er den sund og med et råderum, der er blevet opjusteret, men det er jo ikke en økonomi, der er i nærheden af at kunne finansiere alle de udgifter, vi forventer i fremtiden. Vi er som land ikke i nærheden af at være færdige med at investere i den grønne omstilling. Vi er ikke i nærheden af at være færdige med at investere i beredskab, forsvar og sikkerhed. Det er bare for at nævne to områder, hvor vi får brug for en væsentlig større økonomi end den, vi har i dag.
Behøver arbejdet med at tilvejebringe et ordentligt beslutningsgrundlag at tage 2 eller 3 år, som det gjorde, dengang velfærdsaftalen blev til? Nej, ikke nødvendigvis. Det må gerne være klar inden næste valg. Men det er da lidt ejendommeligt; i sidste valgkamp foreslog vi fra Socialdemokratiets side et lønløft, som i øvrigt nu er begyndt at blive udbetalt, til bl.a. pædagoger, sygeplejersker, social- og sundhedshjælpere og social- og sundhedsassistenter, og alene i de grupper er det ca. 180.000 ansatte i kommuner og regioner, og fru Inger Støjberg kaldte det tidligere i dag ganske få. Det må da være kandidaten til dagens største underdrivelse.
Tilbage til diskussionen. Det var den gennemgående kritik, at det var useriøst at fremlægge et sådant forslag i en valgkamp. Det var valgflæsk, og der blev sagt alt muligt andet. Nu rejser vi så en debat om noget, der vil have virkning om mere end 20 år, og her er vi så som socialdemokrater åbenbart i 
for
 god tid.
Nå, kære kolleger. I stedet for at diskutere timing, som det er blevet kaldt, skulle vi så ikke tage at diskutere indhold, også selv om det åbenbart er blevet lidt utrygt for nogen her i salen. Det er måske i virkeligheden ikke så mærkeligt, for uenighederne er der jo. Hr. Alex Vanopslagh har om efterlønnen og Arnepensionen sagt, at det er til folk, der, og jeg citerer – det er ikke mine ord, og det bliver det aldrig; det er hr. Alex Vanopslaghs, og det er så om mennesker på efterløn og Arnepension – at de bare gerne vil spille noget mere bold og holde lidt mere fri. Citat slut.
Ni ud af ti af dem, der har fået tilkendt Arnepension, er ufaglærte eller faglærte. Nu var det hr. Alex Vanopslagh, der selv havde regnet ud, at udenrigsministeren og jeg tilsammen har været ministre i de sidste 23 år, og vi har åbenbart formet en stor del af hr. Alex Vanopslaghs opvækst – det er lidt skræmmende, indrømmer jeg, eller meget – men de mennesker, der har fået tilkendt Arnepension, har arbejdet i mere end 40 år. De startede på arbejdsmarkedet, dengang hr. Poul Schlüter var statsminister. De fleste af dem bruger i øvrigt ikke engang retten; de arbejder stadig væk. Men de har, og det er det, der er det afgørende, muligheden for at trække sig værdigt tilbage uden at spørge andre om lov.
Kl. 23:17
Vi har jo ganske enkelt verdens bedste land – ikke at man altid kan høre det på en debat som i dag, men det har vi. Selv om der er meget, der både kan og skal blive bedre, er der jo meget, der går godt. Vi er lykkedes med meget, vi danskere. Mere end 3 millioner er i job. Det er rekordmange. Der er lav arbejdsløshed og en sund økonomi. Og vi har lige nu et stort overskud i statskassen. Alt det skyldes bl.a., at vi fører en økonomisk ansvarlig politik, og det er der brug for, for vi står over for nogle store investeringer. Det gør vi i vores land, det gør vi på vores kontinent, og det gør vi i forhold til vores fremtid.
Vi er gået i gang med at investere massivt i forsvar og sikkerhed, så vi kan forsvare os selv, og så Danmark kan yde det, vi skal, til NATO. Vi investerer massivt i velfærd med det største løft i kommuneaftalen i mere end 15 år. Og lige nu forhandler vi om en sundhedsreform, der skal styrke det, der er det vigtige, nemlig det nære i vores sundhedsvæsen og at bekæmpe ulighed. Vi forhandler også om den grønne trepart, der med arealfonden lægger mere end 40 mia. kr. til de investeringer i et grønnere Danmark, som vi allerede har foretaget.
Så vi er i gang med en masse, men opgaven er hele tiden at tage de næste skridt. Her er der så godt nok noget, der har undret mig i dag i debatten om uddannelse. For der er begrebet elite blevet brugt af bl.a. hr. Martin Lidegaard i en påstand om, at regeringens kommende reform vil betyde, at det kun er eliten, der kan gå på det klassiske, borgerlige gymnasium. Når man siger sådan noget, afslører det, synes jeg, et meget ærgerligt, men nok også meget rodfæstet syn på, at der er nogle i vores samfund, der er finere end andre.
Men hvem er egentlig den elite? Slår man op i en ordbog, er eliten en gruppe mennesker, der hører til de bedste eller mest privilegerede inden for et bestemt område, f.eks. i kraft af deres evner, magt eller rigdom. Den fejl, vi har begået som samfund i mange år, er, at vi, når det gælder de unges uddannelse, har sat lighedstegn mellem det boglige, det teoretiske, det abstrakte, og hvem vi betragter som værende eliten, og hvor der er prestige. Kunne vi ikke slutte det nu?
For det, vi gerne vil, er sådan set at udvide det og fjerne det. Det, vi ønsker, er at give alle unge muligheden for at blive de bedste inden for deres område, så de unge, der er dygtige til det boglige, men også er dygtige til det praktiske, ikke skal føle, at der er mere prestige i det ene frem for det andet, og så de unge, der ikke er dygtige til det boglige, men dygtige til det praktiske, ikke skal føle, at det er et nederlag, at de har det svært ved det boglige. Prestige kan ikke koges ned til et karaktergennemsnit. Det kan det ikke. For det, vi gerne vil med uddannelse, er frihed og dannelse – i øvrigt som fru Franciska Rosenkilde formulerede det.
Det er jo derfor, vi faktisk foreslår nu at tage konsekvensen af de unge og give dem muligheden for at gå i gymnasiet, give dem muligheden for at følges med deres venner efter folkeskolen og gå på en ungdomsuddannelse tæt på der, hvor de bor – så de alle sammen får den hue på, de gerne vil have, når de har bestået de afsluttende prøver, og så vi holder dørene åbne for, hvad de måtte ønske sig af uddannelse videre i deres liv, og så vores unge i en alder af 15-16 år ikke skal sidde med en følelse af, at de skal beslutte sig for, hvad der skal ske i resten af deres liv. Det handler netop ikke om at fratage de unge et valg, men om at give 
alle 
unge – ikke kun de stærkeste, ikke kun dem, man selv kender – noget at vælge imellem.
Berøringsangst har der heldigvis ikke været om noget andet, der har været debatteret meget i dag – og tak for det – nemlig danskernes tryghed. For en uge siden kørte en vanvidsbilist direkte ind i en modkørende bil lige uden for Aarhus. Det er en fuldkommen tragisk sag: en 77-årig mand, en 78-årig kvinde og en 86-årig kvinde dræbt på vej hjem fra folkedans. Der er simpelt hen ikke ord, der kan beskrive, hvor forfærdeligt det her er, og hvor rasende jeg bliver over, at der er folk i det her land, der opfører sig så hensynsløst.
Ifølge sigtelsen var føreren påvirket af lattergas. Vores opgave er nu, synes vi, at sidestille kørsel med lattergas i blodet med narkokørsel, så vi også på det her område konsekvent sætter hårdt ind mod personfarlig kriminalitet, hvad enten det er umotiverede voldelige overfald, voldtægt eller vanvidskørsel. Danmark har brug for en egentlig strafreform, og den glæder vi os til at fremlægge.
Kl. 23:22
Jeg ved i det hele taget ikke, hvorfor den her idé om at bryde samfundets regler har fået så meget næring. Den ene dag er det parallelsamfund med sharialov, hvor kvinder – og man tror jo simpelt hen, at det er løgn, ikke? – skal have imamers velsignelse for at blive skilt i Danmark i år 2024, og hvor døtre opdrages, som var vi i middelalderen, uden frihed og uden selv at kunne vælge uddannelse, kæreste, sig selv og sin egen fremtid.
De piger og kvinder bliver vi nødt til helt kontinuerligt altid at sige det samme til, nemlig at vi ikke kommer til at lade dem i stikken. Vi vil under ingen omstændigheder acceptere parallelle retspraksisser. Man er skilt, hvis de danske myndigheder siger, at man er skilt. Hvis du kommer til Danmark, skal du respektere vores grundlæggende værdier om frihed, demokrati og ligestilling mellem kønnene, og hvis ikke du kan det, er Danmark jo simpelt hen ikke det rigtige sted for dig at være.
Til gengæld er Folketingssalen her et godt sted for alle os folketingsmedlemmer. Tak for en god diskussion til alle. Og tak kunne jeg godt tænke mig at sige direkte til vores fire nordatlantiske kolleger for et, må man sige, utrætteligt arbejde – altid med dem, som det handler om for jer, den enkelte færing og den enkelte grønlænder.
I er alle fire på lige præcis det her tidspunkt i vores fælles historie med til at forandre vores rigsfællesskab, og det forandrer sig meget lige nu. Mit store håb er, at vi forandrer det, så det faktisk passer til den virkelighed, som de tre befolkninger lever i. Vi er tre lande med hver vores identitet, og vi er altså også tre lande med hvert vores sprog. Det sidste har fyldt i salen her i dag. Det er Folketinget, der tilrettelægger arbejdet her i salen. Jeg vil ikke blande mig i det, og jeg har heller ikke nogen adgang til at blande mig i de beslutninger, der hører under Folketingets Præsidium.
Men jeg vil gerne sige, at vi i vores arbejde i rigsfællesskabet hele tiden skal have for øje, at det skal hvile på et ligeværdigt samarbejde mellem tre ligeværdige lande og tre ligeværdige folk med hver sin unikke kultur. Jeg synes, de seneste år har understreget vigtigheden af, at vi rykker sammen, fordi der er kræfter udefra, der gerne vil splitte os, og det gælder også rigsfællesskabet. Ved siden af det skal vi så skabe nogle konkrete resultater, der rykker vores lande fremad.
Lad mig bare lige give et par eksempler, hvor jeg synes at samarbejdet har fungeret godt. Behovet for at have bedre viden om rigsfællesskabet er blevet fremhævet i dag, og jeg er enig. Hvis vi styrker kendskabet til hinanden, styrker vi båndene mellem os og mindsker grobunden for fordomme. Og jeg er rigtig glad for det arbejde, der pågår omkring bl.a. børn og unge, hvad angår dokumentarfilm og undervisning i skolen.
Vi skal også have et langt stærkere blik på de fordomme, nogle grønlændere desværre oplever i vores samfund. Den handlingsplan mod racisme, som nu er på trapperne, har fokus på den udfordring, og forhåbentlig kommer den til at give et bidrag til, at vi kan komme fordomme om ikke mindst grønlændere til livs. Det er uværdigt, det er uordentligt, og det har ikke plads i vores samfund.
Jeg vil også gerne fremhæve, at lagmanden og kommissionsformanden for EU i foråret underskrev en aftale om et styrket samarbejde mellem EU og Færøerne. Det er noget, vi har arbejdet på i fællesskab. Det er et vigtigt skridt for at få styrket handelsrelationerne, og jeg ved efter utallige samtaler med min færøske kollega, at det er et vigtigt signal for Færøerne i den geopolitiske virkelighed, som Færøerne befinder sig i. Efter den underskrivelse var kommissionsformanden også i Nuuk, hvor det nye EU-kontor blev åbnet.
Det er blot tre eksempler; mange andre kunne nævnes. Jeg kommer aldrig til at tage vores gode samarbejde for givet, og jeg ved, at det kræver en stædig og aktiv indsats fra os alle sammen. Jeg glæder mig til vores fortsatte samarbejde.
Vi skal stå vagt om jøderne, sagde fru Mona Juul tidligere i dag, og jeg er meget, meget enig. Det er et emne, der ligger mig meget på sinde. Tak til enkelte ordførere i dag for at sikre, at det har fyldt i vores debat. Natten til i går fandt to eksplosioner sted tæt på den israelske ambassade. Politiet har anholdt to fra Sverige på bare 16 og 19 år. De er nu sigtet og varetægtsfængslet for ikke alene besiddelse af håndgranater, men også for at have sprængt håndgranater. I foråret var der et brandattentat mod en jødisk kvinde i København, som en ung mand nu er sigtet for efter terrorparagraffen.
Kl. 23:27
Det taler for sig selv, hvor alvorligt og hvor uhyggeligt det er. Siden Hamas' terrorangreb i Israel er det blevet farligere, og det er blevet mere utrygt at være jøde mange steder i Europa, og det er desværre også – og for mig er det en stor smerte – blevet mere utrygt at være jøde i Danmark. PET har i længere tid har advaret om en skærpet terrortrussel mod jødiske og israelske mål i Danmark, især i lyset af konflikten i Israel og Gaza. Politiet har iværksat en række tiltag i forhold til bl.a. de jødiske institutioner. Jøder forfølges, alene fordi de er jøder, og de lever i frygt. De tager kippaen af, når de forlader synagogen, de gemmer deres davidsstjerne væk, som var det en helt anden tid. Det er beskæmmende, det er bekymrende, og det er ikke sådan, det skal være i Danmark og i Europa. Vi må aldrig nogen sinde acceptere antisemitismen, og vi skal bekæmpe den, alle steder vi møder den.
Derfor bliver jeg bare nødt til at være hudløst ærlig og sige, at det undrer mig, at der ikke er en større forargelse i vores land over det her. Hvor er demonstrationerne imod det? Hvor er demonstrationerne for det jødiske mindretal? Hvor er den debat? Hvor er de stemmer? Jeg hører det ikke, og det bekymrer mig, fordi i det ligger der noget, der er større og farligere, end man lige skulle tro. Hvor er det folkelige oprør? Hvor er de unge på gaden over, at de eneste i vores land, der hver dag går i skole under politibeskyttelse, er jødiske børn? Det er små børn, der knap selv kan bære deres skoletaske, og de skal alligevel gå forbi tungt bevæbnet politi for at komme ind og få undervisning ligesom alle andre børn. Det hører ingen steder hjemme. Jeg savner et langt større engagement i de problemer, som vores jødiske medborgere har, og en langt større og utvetydig afstandtagen fra det, vi desværre oplever herhjemme. Og når de stemmer ikke gjalder i gaderne, som andre stemmer gør, så er det godt, at mange af os her i Folketingssalen står sammen om det og dermed lever op til det løfte, der blev givet af politikere før os, om »aldrig mere« i Danmark og i Europa.
Her til sidst vil jeg sige to ting. Først og fremmest tak til alle her i Folketinget for den massive støtte til Ukraine. Det har ikke fyldt i debatten i dag. Jeg tager det mest af alt som et udtryk for, at lige præcis her er vi enige, og vi står sammen. Det er jeg stolt af, og jeg er glad for det, men jeg vil også sige til jer, at den rolle, vi har valgt at indtage som land, forpligter, og det er ikke sikkert, at det var de 2½ første år, der var de sværeste. Så lad os vise, at hvad vi har startet, har vi tænkt os at fortsætte.
Og for nu at runde af, hvor vi startede, på skakbrættet, så vil jeg sige, at der er et begreb, der hedder træktvang. Det er sådan et lidt træls sted at ende i skak, for det beskriver en situation, hvor en spiller kun har træk tilbage, der forværrer situationen. Og nu sidder der måske nok en her i salen, der kunne finde på noget sjovt at sige omkring det, også hvad angår regeringen. Jeg vil derfor bare til slut nøjes med at glæde mig over, at der stadig er 2 år til næste valg, og derfor er der rig mulighed for, at alle os her i salen kan finde fælles løsninger på de udfordringer, som vores vidunderlige og elskede Danmark står over for.
Tak for debatten, og jeg ser også frem til den næste times tid, eller hvad der nu er i vente.







Tale






Tak for ordet. Og tak for invitationen.
Dansk Erhvervs årsdag er en af de begivenheder, jeg ser frem til.
Selvfølgelig fordi jeg glæder mig til at se dig, Brian. Vi har haft en god dialog her på scenen de seneste år.
Men mest fordi det altid er en kæmpe fornøjelse at møde alle jer dygtige danske virksomheder.
Stort tillykke til de af jer, der er nomineret til Dansk Erhverv-prisen. I år under overskriften ”Grøn handlekraft”.
Hånden på hjertet, så er det jo en pris, som rigtig, rigtig mange af jer fortjener.
Jeg tror ikke, at der findes et eneste andet land i verden, hvor erhvervslivet kollektivt gør så stor en forskel for den grønne omstilling. Som I gør her i Danmark.
I hele bredden af dansk erhvervsliv. I de store grønne frontløbere. Men også i små og mellemstore virksomheder. Iværksætterne, der får en god grøn ide.
Og i vidt forskellige brancher. Fra transport til detailhandel til life science og rådgivning.
Tak fordi I rykker. Tak fordi I tager ansvar. Ikke bare for jeres egen bundlinje. Men også for at finde de løsninger, som hele verden har brug for.
I gør os stolte.
<chunk>Globale udfordringer er der nok af. Klimakrisen. Krigen i Europa. Voksende økonomisk usikkerhed. Inflation.
Vi mærker alle sammen de stigende priser. I mærker det i virksomhederne. Det presser mange mennesker.
Men på trods af alt det. Så er der grund til at holde fast i optimismen.
Danmark står stærkt.
Vi har en bundsolid økonomi. Sunde og holdbare offentlige finanser. En ØMU-gæld, der allerede i år forventes at blive lavere end før corona.
Vi har den højeste beskæftigelse nogensinde. Aldrig før har så mange danskere været i arbejde som netop nu.
Tidligere på året indgik vi en aftale om 
Danmark kan mere I
. Som vil øge den strukturelle beskæftigelse med 12.000 personer i 2030.
Det er der brug for.
Selv når vi modregner effekten af Arne-pensionen, som jeg ved, at vi er meget uenige om. Så har den her regering øget den strukturelle beskæftigelse.
Og med aftalen om udenlandsk arbejdskraft er der banet vej for 15.000 nye medarbejdere udefra.
Vi har skabt et grønt investeringsvindue, der skal gøre det endnu mere attraktivt for jeres virksomheder at investere grønt.
Og vi har gjort det lettere at drive virksomhed i Danmark.
Med aftalen om automatisk erhvervsrapportering har vi vedtaget en byrdelettelse for erhvervslivet på næsten 3 milliarder kroner. Det er den største enkeltstående byrdelettelse, der nogensinde er målt.
Er vi færdige?
Nej. Men vi er godt på vej.
Vi har øget produktiviteten. Og strukturelt BNP i 2030.
Og endelig går det rigtig godt for dansk eksport.
Trods tegn på opbremsning i udlandet. Så er der appetit på det, I kan. Fra vindmøller og farma til digitalisering og service. Og alt det derimellem.
I gør det godt!
Og når I gør det godt. Så går det godt for Danmark.
Jeg havde ikke i min vildeste fantasi forestillet mig, at et af de største problemer i dansk økonomi, her to år efter pandemien ramte os, skulle være mangel på arbejdskraft. Ganske enkelt, fordi der er damp på kedlerne ude i jeres virksomheder.
Danmark er godt rustet til at håndtere den usikkerhed, som møder os nu.
I går præsenterede regeringen vores forslag til en finanslov. Som er ansvarlig og afdæmpet. Vi træder lidt på bremsen. Det er nødvendigt. Og fornuftigt.
Vi ønsker at prioritere sundhed og psykiatrien. Men der er ikke plads til en masse nye initiativer. At komme igennem inflationskrisen er det vigtigste.
<chunk>Når det går så godt, som det gør i dag. Så er det nemt at glemme, at det ikke nødvendigvis havde set sådan ud.
Den stærke danske økonomi er ikke en naturlov.
Pandemien var en styrkeprøve for os alle sammen.
Jeg gætter på, at de fleste af jer har tilbragt mange sene nattetimer i direktionslokalerne, på bestyrelsesgangene og i produktionen de seneste to år.
Med tvivl. Bekymringer. Grublerier. I skulle lægge den rigtige kurs med et kompas, der pludselig var dugget til. Med utrolig meget på spil.
Også i regeringen og i Folketinget gav pandemien anledning til mange svære beslutninger.
En af de absolut sværeste var, da vi besluttede at aflive alle mink i Danmark.
Det var en beslutning, der blev truffet hurtigt. Og der blev begået fejl i forløbet.
Selvfølgelig skal der være hjemmel bag de beslutninger, der træffes. Det siger sig selv.
Men beslutningen i sig selv. Dén var rigtig.
For havde vi ikke truffet den beslutning.
Så havde konsekvenserne. For Danmark. For folkesundheden. For dansk økonomi. For dansk erhvervsliv. Sandsynligvis været meget, meget værre.
Bekymringen rakte nemlig langt ud over de danske grænser.
Corona havde allerede sat en stopper for Kinas import fra Danish Crown i Horsens og i Sæby. På grund af smitteudbrud på svineslagterierne.
Og da det i starten af november stod klart, at virus muterede på danske minkfarme.
Så lukkede Storbritannien for indrejse for danskere. Hvilket også ramte lastbiltransporten med danske chauffører.
Forventningen var, at Tyskland ville have fulgt trop, hvis vi ikke havde formået at bremse smitten.
Og resten af EU. Ja, de ville muligvis have gjort det samme.
Dansk eksport risikerede et brændemærke.
Det var det, der var på spil. Folkesundheden. Vaccinernes effektivitet.
Men også fremtiden for dansk eksport.
Tusindvis af danske arbejdspladser.
Jeg er ked af, at der blev begået fejl. Fejl, vi har beklaget. Som vi har undskyldt over for landets minkavlere.
Samtidig står jeg ved, at beslutningen var den rigtige.
Og jeg bilder mig stadig ind, at enhver ansvarlig regering. Uanset om den var blå eller rød. Havde gjort det samme.
Som statsminister skal man have modet til at tage ansvar. Ikke mindst i svære situationer.
<chunk>Brug handlekraften, siger I.
Jeg er enig.
Men jeg kan godt undre mig over den splittelse, vi lige nu oplever i dansk politik.
Hvor debatten nogle gange bliver lidt uforsonlig.
Jeg tror ikke, at det gavner. Det gavner ikke erhvervslivet. Det gavner ikke danskerne. Det gavner ikke dansk økonomi.
Og vi har jo bevist, at vi er i stand til det modsatte.
Det brede samarbejde.
9 ud af 10 aftaler, som regeringen har indgået, har været brede aftaler hen over midten.
Det var det brede samarbejde, der fik os igennem corona.
Det er det brede samarbejde, der kan skabe stabile rammevilkår for jeres virksomheder.
Og det, der betyder, at Danmark i dag løfter et langt større ansvar for at løse de globale udfordringer, end vores størrelse tilsiger.
I den globale klimakamp. Og i sikkerheds- og udenrigspolitikken.
Det nationale kompromis. Og danskernes historiske ja til at tage ansvar og deltage fuldt ud i det europæiske samarbejde om forsvar og sikkerhed.
Vores bidrag til Ukraine. Våben. Materiel. Træning. Humanitær bistand. Genopbygningen af Mykolaiv.
Og Danmarks kæmpestore rolle i at sikre, at ikke bare vi selv, men også resten af Europa hurtigst muligt bliver uafhængig af Putins gas.
Når vi arbejder sammen, kan vi for alvor rykke Danmark. Og det skal vi.
Vi skal styrke dansk økonomi. Danske virksomheder.
Derfor vil regeringen fremlægge yderligere reformer. Vi har allerede indgået aftaler om 
Danmark kan mere 1 
og 
<chunk><chunk>Inden længe kommer 
Danmark kan mere 3
<chunk>Vi vil reformere den offentlige sektor.
Klæde vores unge bedre på til fremtiden.
Og sikre, at I har adgang til veluddannet arbejdskraft.
Vi vil også præsentere en 2030-plan. Der viser en ansvarlig økonomisk vej ind i fremtiden. Der er brug for en sikker hånd på rattet.
Det vigtigste lige nu. Det er at sikre høj beskæftigelse. Og lav arbejdsløshed. At så mange danskere er i arbejde, er det, der har allerstørst betydning for dansk økonomi.
Vi har et fantastisk land. Faktisk det bedste i hele verden.
Men Danmark kan mere. Lad os bruge handlekraften. Lad os gøre det sammen.
Tak for ordet.







Tale






Deres kongelige højheder.
Kære pårørende.
Kære udsendte.
Kære veteraner.
Siden 1948 har omkring 60.000 af vores bedste mænd og kvinder været udsendt i Danmarks tjeneste.
I her på pladsen. Jer, som vi hylder i dag. Står skulder ved skulder i den lange og ubrydelige kæde af stærke og modige udsendte.
Det er jer, der gør det muligt for Danmark – at tage ansvar for danske værdier ude i verden.
Vi herhjemme kan sætte en retning. Det er jer, der gør den helt konkrete forskel.
For mennesker ude i verden. For os herhjemme. For Danmark.
Lige nu oplever vi en dybt ulykkelig situation efter næsten tyve års internationalt engagement i Afghanistan.
En katastrofe.
For Afghanistan. For afghanerne. For piger. For kvinder. For os alle.
De billeder, vi ser. De historier, vi hører. Det er så brutalt. Og forkert. Og smerteligt.
Særligt for jer, der selv har været udsendt.
Nogle af jer er vendt stærkere hjem, end I tog ud. Modnet af ansvar og erfaring.
Andre er kommet hjem med ar på krop eller på sjæl. En særlig tanke skal i dag gå til jer, hvor de frygtelige billeder og historier fra Afghanistan kan rive op i gamle sår. Ingen af jer er glemt.
Bag hver udsendt. Bag hver veteran. Står de pårørende. Derfor vil jeg sige til jeres børn. Ægtefæller. Forældre. Søskende:
Danmark skylder jer en særlig tak.
Jeg kan godt huske min mors bekymrede blik, da min egen storebror var udsendt. Især rædslen, hvis der uventet blev banket på døren. Min bror kom hjem igen.
Men det gjorde alle ikke.
I år vil og skal vi særligt mindes dem, der ikke kom hjem fra Afghanistan. Ord kan ikke lindre smerten hos jer, der sidder tilbage med det tunge savn.
Det ved jeg. Mit hjerte græder.
Må I – smerten til trods – være stolte af jeres søn eller datter. Af jeres bror eller søster. Ægtefælle. Forældre. Af jeres ven.
Må Danmark være stolt.
Og må vi aldrig glemme.
I lyset af de seneste ugers ulykkelige udvikling – rejser sig der sig uundgåelige spørgsmål. Og jeg hører det igen og igen: Var tyve års indsats det hele værd?
Jeg kan selvfølgelig godt forstå, at tvivlen melder sig, når man kigger på Afghanistan i disse dage. Og ingen forstår helt, tror jeg, hvor smerteligt det er i mange gode danske familier.
Jeg vil sige til alle jer, der henover årene har arbejdet, kæmpet og bragt store ofre i Afghanistan.
I har, hver enkelt af jer, bidraget til den nødvendige kamp mod terrorisme.
I har været med til at sikre andres sikkerhed – i Danmark og hos vores allierede.
I har ydet jeres til, at en hårdt prøvet afghansk befolkning i en periode har oplevet noget af den frihed og det liv, som alle mennesker på jordkloden bør have.
En ny generation er vokset op med skolegang, lægehjælp, pigers rettigheder, kvinders rettigheder.
I har vist, at der er en anden vej. Et andet liv. Det håb kan ingen tage fra afghanerne igen.
Kampen mod terrorisme og for frihed.
Det er den kamp, I har kæmpet.
Den kamp har ikke været forgæves.
Det siger jeg, fordi jeg som landets statsminister mener det.
Men jeg har også lovet at sige det på vegne af nogle af de veteraner og pårørende, jeg har talt med i den seneste tid. På vegne af mange af de veteraner og pårørende, jeg har lyttet til.
Jeg har også lovet at sige, at mange er klar til at tage af sted igen.
Og jeg har lovet at sige, at andre er i tvivl om både det, der er sket. Og det, der måtte ske i fremtiden. Fordi verden hverken er sort eller hvid.
En ting er jeg ikke selv i tvivl om. Når vi inde på Christiansborg og i medierne diskuterer Danmarks krigsdeltagelse, så bør det, og så skal det, ske på en mere respektfuld måde end det, jeg synes jeg oplever lige nu.
For de faldne, for dem, der overlevede. For dem der stadig er klar til at tage ud med Dannebrog på skulderen. For deres familier.
Ordentlighed og respekt. Det er det mindste, vi andre kan udvise. Lad os gøre det. Ordentlighed og respekt.
Derfor vil jeg også i dag rette en særlig tak til jer, der har bistået med evakueringen fra Kabul under stadigt mere vanskelige vilkår.
Danmark har i kraft af jeres store indsats evakueret hundredevis af mennesker fra et Afghanistan i opløsning. Danske statsborgere. Tolke. Lokalt ansatte. Familier. Menneskerettighedsforkæmpere. Og oven i det været i stand til at hjælpe vores allierede med deres evakuering.
Det er en stor bedrift i en uhyre vanskelig situation.
Den virkelighed, som vores udsendte fra Forsvaret og Udenrigsministeriet har arbejdet under, har været både ekstrem svær. Og menneskeligt nærmest umulig.
Og jeg bliver nødt til i dag at rette endnu en appel. Når Danmarks udsendte står i verdens brændpunkt med andres menneskers liv og død mellem hænderne, så skal de have arbejdsro, og de skal have fuldstændig opbakning.
Det fortjener I. Jeg er stolt af jer.
De seneste ugers udvikling giver naturligvis anledning til refleksion.
Der er svære overvejelser foran os. Og sikkert også svære drøftelser.
Men for mig er spørgsmålet ikke, om Danmark skal tage ansvar. Men hvordan vi gør det bedst.
Danmark er og skal være et aktivt og stolt medlem af verdenssamfundet.
Vi tager et vigtigt ansvar mange steder i verden. Takket være jer, der står her i dag.
Nogle af jer, der er her på pladsen i dag, har været på afgørende patruljer i Hormuz-strædet. Danmark er en stolt søfartsnation. I er med til at sikre den frie sejlads, vi er så afhængige af.
Andre af jer er soldater og politifolk, som har samarbejdet ved den europæiske grænse- og kystbevogtning. I har bjærget mennesker, som usle bagmænd sendte ud på overfyldte både.
I, som er fra flyvevåbnet, har taget del i missioner i Irak. Levet med at ”være i shelter” med pulsen oppe hver gang.
I, der er læger og sygeplejesker, har hjulpet verden under coronakrisen.
Humanitær støtte i Sudan. Bistand efter den voldsomme eksplosion på havnen i Beirut sidste år. Etablering af lejre i Grækenland.
Soldater. Læger. Sygeplejersker. Rådgivere. Politifolk. Beredskabsfolk. Udenrigsministeriets udsendte. Og alle I andre.
Der står stor respekt om Danmarks rolle i verden. Det er i høj grad jeres fortjeneste.
Og derfor er det med stor ydmyghed, at jeg står foran jer i dag.
I har Danmarks opbakning.
På vegne af alle i Danmark vil jeg sige til hver og en af jer:
Af hjertet tak.







Tale






Jeg vil gerne have lov til at sige velkommen til pressemødet.
Den 11. marts var en skæbnestund i kampen mod corona i Danmark. 
Den dag, der traf vi en svær men nødvendig beslutning, som vendte op og ned på alles hverdag i Danmark. 
For jer i Nordjylland, der vil dagen i dag, 5. november, blive en mindst lige så skelsættende dato.
De restriktioner, vi fremlægger nu, kommer til at få stor betydning for jer og for jeres hverdag.
Derfor vil jeg i dag særligt henvende mig til jer, de mere end 280.000 borgere og nordjyder i de syv kommuner, der bliver berørt. 
Det er Hjørring, det er Frederikshavn, det er Brønderslev, Jammerbugt, Vesthimmerland, det er Thisted, og så er det Læsø. 
Hele Danmark kommer til at trække store veksler på jeres opbakning og på jeres tålmodighed og ja – på jeres samfundssind. 
Baggrunden er, som de fleste ved, at der er fundet muteret coronavirus både i mink og hos mennesker. 
Det indebærer en risiko for, at en kommende vaccine måske ikke kommer til at virke, som den skal. 
Det er selvsagt meget alvorligt. 
I går besluttede vi derfor, at den danske minkbestand skal aflives.
Det var en tung dag for rigtig mange familier og for hele det danske minkerhverv. 
Det har gjort et stort indtryk på mig, vil jeg gerne sige, at se, hvordan I minkavlere har håndteret den ulykkelige og meget svære situation. Tak for det. 
Nu står vi så med den næste opgave, nemlig at inddæmme den smitte, som allerede er sket, også blandt mennesker.
Og derfor har vi i dag besluttet en række indgribende restriktioner for borgerne i de syv kommuner i Nordjylland.
Det er de syv kommuner, hvor sundhedsmyndighederne ser størt forekomst af smitte med den her minkvariant.
Flere tiltag gælder allerede fra i aften, andre træder i kraft på lørdag eller på mandag. 
Og alle tiltagene gælder til og med den 3. december.
Og alle tiltagene gælder i de syv berørte kommuner. 
Fra i aften gælder: en kraftig opfordring til jer allesammen om at blive i jeres egen kommune. I skal kun krydse kommunegrænsen, hvis I har det, vi kalder en kritisk arbejdsfunktion, eller har andre uopsættelige ærinder. 
På samme måde skal alle andre i Danmark ikke rejse ind i de syv kommuner, medmindre der er tale om en kritisk funktion eller andre helt uopsættelige ærinder. 
Offentlige og private arbejdspladser opfordres kraftigt til at hjemsende alle ansatte, der ikke varetager kritiske funktioner. Og det er, hvad enten man arbejder eller bor i de berørte kommuner. 
Vi ved jo godt – nogle af os er også Nordjyder – at der er rigtig mange i Nordjylland, der pendler. 
At I bor i en kommune og arbejder i en anden, og derfor kommer de her restriktioner jo også til at have betydning for nærliggende kommuner. 
Det gælder selvfølgelig i særdeleshed Aalborg, men det gælder også Rebild, Morsø, Viborg og andre kommuner, der ligger tættere på det Nordjyske. 
Hvis man bor i en af de kommuner, jeg lige har omtalt her, og arbejder i en af de syv kommuner, så vil man ikke længere kunne møde ind på sit arbejde, medmindre der er tale om en kritisk funktion, og det gælder selvfølgelig også den anden vej rundt. 
Der kan selvfølgelig i morgen være behov for, at man kommer forbi sin arbejdsplads for at hente en computer eller tale med sin chef eller noget lignende, og det skal der være mulighed for. 
Derudover skal alle i de berørte kommuner være opmærksomme på, hvor mange mennesker I ser, det handler om at omgås færrest mulig personer, også dem, der bor i jeres egen kommune. 
Det er det, der gælder allerede fra i aften.
På lørdag, der indfører vi, at restauranter, barer, værtshuse, cafeer og andre serveringssteder skal lukke for alt andet end takeaway.
Og så kommer vi frem til på mandag. 
Studerende på de videregående uddannelser, som bor i de syv kommuner, skal overgå til digital undervisning og eventuel eksamen uden fysisk at møde frem. 
På ungdomsuddannelserne og på øvrige voksenuddannelser, der reduceres fremmødet til maks. 50 %. 
Alle jer, der går i 5., 6., 7. og 8., I skal desværre hjem at modtage fjernundervisning. De andre børn kan godt have et fysisk fremmøde, men det bliver sådan i de syv kommuner, at kravet om mindst 1 meters afstand, det skal overholdes på alle grundskoler.
I dagtilbuddene, der vil der stadigvæk kunne blive passet børn, men det skal gælde i mindre, og det skal gælde i faste grupper. 
Frem mod mandag, der vil vi drøfte med borgmestrene og de faglige organisationer om de tiltag – der her udstikkes i forhold til uddannelsesområdet og skolerne ud fra et forsigtighedsprincip – skal udvides til at gælde endnu flere børn og unge. 
Og hvis der lokalt er et ønske om yderligere brug af fjernundervisning, så vil regeringen selvsagt bakke op om det. 
Så er der den kollektive trafik. Den bliver lukket ned. Og det gælder bus og tog ind og ud af de syv kommuner og på tværs af kommunerne. 
Selvfølgelig vil der stadigvæk være mulighed for skolebusser og lignende, og det bliver også selvfølgelig sådan, at folk, der har en kritisk jobfunktion, fx på sygehuset i Aalborg, der skal der stadigvæk være mulighed for at kunne komme med en bus, hvis ikke man har en bil, man kan transportere sig i. 
Så er der forsamlingsforbuddet på de 10 personer. Der gælder i dag en række undtagelser, dem fjerner vi i de syv kommuner. 
Det betyder, at nu skal man ned på de 10 personer. 
Indendørs og udendørs kulturinstitutioner og aktiviteter, altså teatre, biografer og biblioteker, de bliver lukket, og det gælder også indendørs idrætsfaciliteter, fritidsfaciliteter, svømmehaller, træningscentre, fitnesscentre og idrætshaller bliver vi nødt til at lukke ned. Det gælder selvsagt også forlystelsesparker og lignende. 
Og endelig udlændinge, der vil indrejse i Danmark, enten for at besøge nogen i de berørte kommuner eller arbejde i de berørte kommuner, de afvises som udgangspunkt for indrejse til Danmark.
Med andre ord: Der er tale om en reel nedlukning af Nordjylland.
Vi vil selvfølgelig følge op med hjælpepakker og kompensation til de berørte, det lokale erhvervsliv, kulturliv og fritidsliv. 
Og vi vil gerne gøre klart, at for os er det fuldstændig afgørende, at vi holder hånden under både arbejdspladser og virksomheder i den her, må man sige, både svære og ekstraordinære situation. 
Vi præsenterer tiltagene snart, og vi vil gå i dialog både med selvfølgelig Folketingets partier og med arbejdsmarkedets parter og med erhvervsorganisationerne for at finde også de lokale løsninger, der passer til præcis den her situation.
Oveni alt det her, der indfører myndighederne, som også er med på pressemødet i dag, en massiv testindsats i Nordjylland. 
Alle jer, der bor i de syv kommuner, opfordres til at lade jer teste, mens alle de her tiltag gælder. 
Der følger lokale udmeldinger om, hvornår og hvordan tests, der hvor I bor, bliver gennemført, og vi kommer til at sende testudstyr fra resten af landet til Nordjylland.
Der bliver også nedsat en særlig smitteopsporings-taskforce, den kommer til at blive forankret i de lokale beredskabstabe og ledes af styrelsen for patientsikkerhed bistået af politiet. 
Og taskforcen vil have medarbejdere, som er dedikeret til målrettet opsporing og isolation af personer smittet med virus med den her konkrete mutation, som vi altså bare skal gøre, alt hvad vi kan, for at få slået ned så hurtigt som overhovedet muligt. 
Jeg vil sige til alle jer fra Læsø, Frederikshavn over til Hjørring, ned til Brønderslev, Jammerbugt, syd for fjorden, Vesthimmerland op til Thisted; I syv kommuner: Resten af Danmark har brug for jeres store indsats i den kommende tid. 
Vi har allesammen i vores lille land en fælles sag, vi skal have den her situation under kontrol. Men nu kommer vi til at bede jer i Nordjylland om at gøre noget helt ekstraordinært. 
I foråret, der viste vi danskere, hvor meget vi kan. Lige nu, der hviler verdens øjne på os på grund af den særlige situation.
Og jeg håber, og jeg tror også på, at vi igen i fællesskab kan få løst de problemer, vi står overfor. 
Det kræver selvfølgelig, at resten af Danmark bakker Nordjylland meget, meget stærkt op i den kommende tid, og det vil vi gøre alt, hvad vi kan, for at levere. 
Og med de ord, så giver jeg ordet videre i første omgang til sundhedsministeren, værsgo.







Tale






Kære allesammen.
Hvor er det dog fantastisk at se så mange mennesker her i Fredericia med ét eneste formål: At diskutere noget af det, der er det aller-allervigtigste i vores land.
Vores ældre. Vores gamle.
Jer, der har skabt det moderne Danmark.
For ligegyldigt hvordan man vender og drejer det, så er ældrepolitik – et godt ældreliv – en af kronjuvelerne i et ordentligt velfærdssamfund.
En værdig og tryg ældrepleje. Som mange steder fungerer godt. Men som trænger til både forandring og til forbedring.
Min tale i dag er til vores ældre. Deres pårørende. Jer, der har valgt at dedikere jeres arbejdsliv til andre mennesker.
Og til alle jer, der går op i, at livets afslutning skal være så god og så tryg som mulig.
Velkommen.
<chunk>Det kom i 90’erne. Snigende. Det har taget om sig. Har på mange måder ændret vores velfærdssamfund til en dårligere udgave af sig selv.
New public management.
Troen på, at markedets logikker kan overføres til relationer mellem mennesker. En styringslogik oppefra og ned. Skemaer, dokumentation og kontrol.
Vi ser det alle steder i velfærden. Ikke mindst på ældreområdet.
Og det er faktisk derfor, vi er her i dag. For det ønsker vi at ændre.
At få mennesket i centrum igen. Både dig, der er blevet ældre eller gammel.
Og dig, der er social- og sundhedshjælper eller -assistent, hvis faglighed, og faktisk også menneskelighed, har trange vilkår, når alt er bestemt oppefra.
Jeg tror grundlæggende på, at vi mennesker trives bedst, når vi er herrer i vores eget liv. Og det forsvinder ikke den dag vi bliver gamle.
Hele jeres liv har I været vant til at træffe jeres egne beslutninger. Om hvad I har lyst til. Og ikke lyst til.
Den selvbestemmelse skal vi være bedre til at holde fast i, når alderdommen indtræffer.
Også når I en dag ikke længere kan alting selv. Og får brug for hjælp af os andre.
Derfor er selvbestemmelse en central værdi for regeringens ældrereform.
<chunk>Det andet, der er helt afgørende, det er medarbejderne.
Det er sagt før. I er hverdagens og velfærdens helte og heltinder.
Jeg vil ikke kunne få mig til at sige det, hvis det ikke var fordi, vi lige havde sikret et lønløft. Det vender jeg tilbage til.
Men når vi har inviteret jer i dag. Så er det fordi, det er
jer, der får velfærden til at lykkes hver eneste dag.
Og vi ved som regering godt, at vi ikke kan gøre noget som helst på ældreområdet, hvis ikke vi gør det her sammen.
Jeres store betydning møder jeg hver eneste gang, jeg er rundt i vores land.
Jeg har lige besøgt Tjørnehaven i Galten for nylig. Der møder jeg en sygehjælper. Det kalder hun sig stadigvæk. Grethe. Stort engagement, venligt smil.
Og den måde har hun gået til sit arbejde i – hold nu fast – 45 år.
I dag er Grethe 70 år. Men kan simpelthen ikke holde op. For som hun siger: ’Jeg nyder at gå på arbejde’.
Og nu laver jeg lige en parentes, fordi Ruth, som jeg sidder ved bord med her. Jeg kender dig ikke. Du er 80 år gammel og har lige haft 30 års jubilæum i Hørsholm Kommune. Og arbejder som social- og sundhedshjælper. 80 år gammel.
Giv hende lige en hånd.
Og på en eller anden måde er du jo, undskyld Ruth, nu kommer jeg til at holde tale om dig, det var egentlig ikke meningen. Men du er jo egentlig et meget godt billede på, hvad der her handler om.
For da jeg kom hen til vores bord, troede jeg, at du var en af de ældre, jeg skulle møde. Men så var du en af medarbejderne.
Og det er jo det, vi skal huske, måske især os politikere. At vores ældre og vores gamle er lige så forskellige, som alle mulige andre er i det her samfund.
Og vi kan ikke lave en ældrepleje, som passer til alle. Derfor bliver vi nødt til at slippe den fri. Så vores medarbejdere og vores ledere, vores pårørende og de ældre selv, selvfølgelig, kan få lov til definere, hvad det er, der er det rigtige.
Nå, vi bliver lige i Galten. Og det er et dejligt plejehjem, I har der.
Og der møder jeg også Aske, som også er her i dag. Aske han er ikke 80. Han er omkring de 20. Også en sjov historie.
Aske gik egentlig rundt og troede, at han skulle være ingeniør. Men så kommer der et sommerjob. Nu er Aske i et fast vikariat. Sindssyg god til sit arbejde.
Og jeg vil bare sige, at de gamle, de elsker ham. Og nu ved han, at han ikke skal være ingeniør. Men at han i stedet skal dedikere sit liv til at arbejde med andre mennesker.
Og det minder mig om, at sidste fredag var jeg i Odder. Der møder jeg Tina som er på arbejde. Og det er også en fantastisk historie.
Fordi med på arbejde, der har Tina sine to børn på 5 og 8. Hun er enlig mor. Når hun har weekendvagt, så tager hun begge ungerne med på arbejde.
Nå, vi ryger på dansegulvet, mig og Bent, en af beboerne, og vi har Aya Filippa med, som er Tinas datter.
Fuldstændig vidunderlig stund. Hvor de der to små unger drøner rundt. Danser med de gamle. Serverer en tår saftevand. Og skaber glæde.
Men så kan jeg ikke lade være med at tænke, da jeg kører der fra: Hvad var det, der skete i vores velfærdssamfund, der gjorde, at man i dag bliver overrasket, når man ser to børn på dansegulvet på et plejehjem?
Så tak til Tina for at bryde alle barriererne. Og en påmindelse til os andre om, at vi gik for langt. Ud ad et spor, som ikke handler om det, der er det vigtigste. Nemlig relationer.
Og det er kun medarbejderne, der kan skabe relationer. Det kan vi andre nemlig ikke.
<chunk>Så derfor en tak til alle jer fantastiske medarbejdere, der hver eneste dag, og ikke mindst hver eneste nat, møder ind og er den arm omkring skulderen. Og de øjne, som vores ældre har behov for at kigge ind i.
I skal blive ved med at gøre en forskel. For det er det, I gør.
Og vi andre må så samtidig sikre, at vilkårene for jeres arbejde bliver bedre.
For kun et par uger siden var jeg på sosu-skolen i Odense.
Her hørte jeg det for-gud-ved-hvilken-gang. En dygtig ung kvinde fortælle mig den historie, og jeg har hørt den igen og igen, nemlig at da hun i folkeskolen siger ”jeg vil gerne være social- og sundhedsassistent”. Så er der en folkeskolelærer, der siger: ”Du har for godt et hoved til at gå den vej”.
Hvis det her var et enkeltstående eksempel, ville jeg ikke være bekymret. Jeg hører det bare igen og igen.
Jeg tror ikke, der er nogen, som har ønsket det. Men vi blev et land med uddannelsessnobberi. Og det bliver vi nødt til at få gjort noget ved.
For der er ikke uddannelser, som er finere end andre. Faktisk forholder det sig faktisk nok næsten modsat. At det bliver ikke finere, end når man dedikerer sit arbejdsliv til andre mennesker.
I løbet af ganske få år kommer vi til at mangle tusindvis af jer, der arbejder på vores ældreområde.
Det kan lyde som teknik. Men det kommer til at betyde, at der er ældre, som ikke kommer ud af sengen.
Det er dét, det kommer til at betyde. At der er gamle, der ikke får lov til at have hele eftermiddagen, men bliver lagt i seng, før de egentlig har lyst til det. Det er dét, det kommer til at betyde. Derfor er det her noget af det aller-allermest alvorlige.
Det er derfor, vi har lavet et ekstraordinært lønløft. Og at pengene i lønløftet ikke mindst går til vores social- og sundhedshjælpere og -assistenter. Det er vores ansvar. Som vi er i gang med at løfte.
Men kulturkampen. Fra skrivebord til mennesker. Den bliver alle os, der er her i dag, nødt til at tage sammen.
<chunk>Når vi er samlet her i dag. Så er det ikke kun for at hylde alle de steder, det går godt. Når vi er her i dag, så er det, fordi vi ikke alle steder har den ældrepleje, vi drømmer om. Og som vi gerne vil have.
Og her bliver vi politikere nødt til at være selvkritiske.
Når der er sket fejl igennem tiden. Og der sker fejl, når mennesker arbejder med mennesker. Så har vores reaktion været endnu mere tilsyn, endnu mere regulering og endnu mere kontrol.
Ofte i bedste mening. Nok også ret ofte fordi vi ikke har haft et bedre svar.
Det bedre svar skal vi finde sammen med jer.
Og resultatet af alt det her er, at der er for mange, som er blevet tilskuere. Både til deres egen faglighed og til deres egen hverdag.
Og når den afstand vokser. Fordi I medarbejdere ved godt, hvad de ældre har brug for. Og de ældre ved det i hvert fald godt. Men når I så ikke kan få lov til at give det. Så bliver man træt af at gå på arbejde. Og derfor bliver vi nødt til at skabe et bedre rum for faglig stolthed.
<chunk>Vi politikere skal træde et skridt tilbage. Vi skal tage ansvaret for rammerne. Træde et skridt tilbage og stole på, at jer, der er ledere. Og jer, der er medarbejdere. Og jer, der er frivillige, og tak for det. At I kan skabe de bedste rammer.
De ældre skal bestemme mere selv.
Og den social- og sundhedsassistent, sygeplejerske eller en anden fagperson, der kommer ind ad døren, skal gerne være én, du har set før. Kendte ansigter betyder noget for trygheden og for tilliden.
Og vi kan godt gøre endnu mere. På tværs af faglighederne.
Så væk med meget af bureaukratiet og dokumentationen.
Og det gælder også for lederne. For der er jo en grund til, at vi har en leder på vores plejehjem. Det er jo for, at personen skal lede. Men hvis vi andre topstyrer alting, så er ledelsesrummet jo væk.
Og derfor tror vi også på, at lederne skal slippes mere fri. Så du får tid til dine medarbejdere. Så de får tid til de ældre.
Èt ældretilsyn i fremtiden. Tilsynene skal kontrollere mindre. Det skal ske på samme dag. Så du får mere tid og mere albuerum. Til præcis din ledelse.
Vi udvider og styrker det frie valg. Så de ældre får mere valgfrihed i hverdagen. Og vi tilfører selvfølgelig også ekstra penge.
Penge kan ikke stå alene. Men vi kan heller ikke gøre det her uden at tilføre flere penge. Så det gør vi også.
<chunk>Nå. Hvor vil jeg hen med alt det her? Vi taler ofte om, når vi taler børn, at der kun én barndom.
Men der er også kun én alderdom.
Og langt de fleste ældre i Danmark har en god alderdom. Lever mange år uden at have behov for hjælp, pleje og omsorg. Men når det behov opstår. Så skal velfærdssamfundet være der.
Bliver det bøvlet det her?
Ja.
Vil der opstå fejl i fremtiden?
Ja.
Skal vi politikere så næste gang, der er en fejl, blive bedre til at træde et skridt tilbage og sige, at det må man klare lokalt, leder såvel som medarbejder?
Ja.
For med tillid og med frihed følger også ansvar. Og jeg er sikker på, at I kan løfte det ansvar.
Og når vi har bedt jer alle sammen om at komme en tur til Fredericia i dag, så er det også fordi at nærmest alt det, der står i regeringens forslag til ældrereformen, dét er ideer, vi har fået af jer. Igennem årene.
Det var Ældre Sagen, der foreslog det med de faste teams.
Det er medarbejderne, der har sagt: ”Vis os nu tillid”.
Det er lederen, der har fortalt os om tilsynene.
Og sådan kunne jeg blive ved.
Og det er de unge, dygtige kommende social- og sundhedshjælpere og -assistenter, der har bedt mig overbringe beskeden til resten af Danmark: ”Drop det uddannelsessnobberi”.
Vi kan ikke undvære vores dygtige medarbejdere. Lad os give dem den respekt, som I har fortjent.
Og som resten af samfundet har behov for.
Tusind tak for, at I er med i dag.
Vi glæder os til diskussionen.







Tale






Kære danske Sydslesvigere, kære danske mindretal
I dag begynder årsmøderne. En fantastisk tradition, som går helt tilbage til 1921, som giver mulighed for at fejre jer og alt det, I står for.
Det gode naboskab, mangfoldigheden, respekt, fællesskab på tværs af grænserne. 
Både det danske og det tyske mindretal viser os, hvordan man kan leve fredeligt sammen. At man kan lykkes med at skabe en grænseregion med vækst og udvikling. 
Det er en bedrift, der tjener som et forbillede i verden omkring os. Og det er værd at minde om i en tid hvor krigens tilbagekomst til Europa stadig kaster mange skygger. 
For et par år siden blev der lanceret en ny handlingsplan for at styrke samarbejdet mellem Danmark og Tyskland. En plan hvor vi i fællesskab sammen med jer i grænseregionen arbejder for nye muligheder for yderligere samarbejde. Skabe nye netværk, styrke vores venskab og nære naboskabet. Det kommer nemlig ikke af sig selv. Det kræver hele tiden en ny indsats, vilje og vedholdenhed. Det har I vist at I besidder. Tak for at I engagerer jer. I arbejder med handlingsplaner og med at skabe gode løsninger. Grænselandet er en vigtig del af livet i det stærke naboskab og venskab imellem Danmark og Tyskland.
I år falder årsmøderne sammen med valget til Europa parlamentet. Et valg, hvor der er meget på spil. Det handler om fred og sikkerhed og frihed og om Europas fremtid. Og dermed om alle de udfordringer, der kun kan løses i gensidig forpligtende samarbejde. Det er en vigtig dag for det europæiske demokrati, men sammenfaldet betyder desværre også, at færre politikere i år kan være til stede ved årsmøderne. Ikke desto mindre er jeg sikker på, at festlighederne igen bliver en succes. På regeringens og mine egne vegne vil jeg derfor ønske jer alle sammen en rigtig dejlig weekend for de danske årsmøder 2024.
Rigtig god fornøjelse.





